us is riht micel þæt we rodera weard wereda wuldorcining wordum herigen modum lufien  he is mægna sped heafod ealra heahgesceafta frea ælmihtig  næs him fruma æfre or geworden ne nu ende cymþ ecean drihtnes ac he biþ a rice ofer heofenstolas  heagum þrymmum soþfæst and swiþfeorm sweglbosmas heold þa wæron gesette wide and side þurh geweald godes wuldres bearnum gasta weardum  hæfdon gleam and dream and heora ordfruman engla þreatas beorhte blisse  wæs heora blæd micel  þegnas þrymfæste þeoden heredon sægdon lustum lof heora liffrean demdon drihtenes dugeþum wæron swiþe gesælige  synna ne cuþon firena fremman ac hie on friþe lifdon ece mid heora aldor  elles ne ongunnon ræran on roderum nymþe riht and soþ ærþon engla weard for oferhygde dwæl on gedwilde  noldan dreogan leng heora selfra ræd ac hie of siblufan godes ahwurfon  hæfdon gielp micel þæt hie wiþ drihtne dælan meahton wuldorfæstan wic werodes þrymme sid and swegltorht  him þær sar gelamp æfst and oferhygd and þæs engles mod þe þone unræd ongan ærest fremman wefan and weccean þa he worde cwæþ niþes ofþyrsted þæt he on norþdæle ham and heahsetl heofena rices agan wolde  þa wearþ yrre god and þam werode wraþ þe he ær wurþode wlite and wuldre  sceop þam werlogan wræclicne ham weorce to leane helleheafas hearde niþas  heht þæt witehus wræcna bidan deop dreama leas drihten ure gasta weardas þa he hit geare wiste synnihte beseald susle geinnod geondfolen fyre and færcyle rece and reade lege  heht þa geond þæt rædlease hof weaxan witebrogan  hæfdon hie wrohtgeteme grimme wiþ god gesomnod  him þæs grim lean becom  cwædon þæt heo rice reþemode agan woldan and swa eaþe meahtan  him seo wen geleah siþþan waldend his heofona heahcining honda arærde hehste wiþ þam herge  ne mihton hygelease mæne wiþ metode mægyn bryttigan ac him se mæra mod getwæfde bælc forbigde  þa he gebolgen wearþ besloh synsceaþan sigore and gewealde dome and dugeþe and dreame benam his feond friþo and gefean ealle torhte tire and his torn gewræc on gesacum swiþe selfes mihtum strengum stiepe  hæfde styrne mod gegremed grymme grap on wraþe faum folmum and him on fæþm gebræc yrre on mode  æþele bescyrede his wiþerbrecan wuldorgestealdum  sceof þa and scyrede scyppend ure oferhidig cyn engla of heofnum wærleas werod  waldend sende laþwendne here on langne siþ geomre gastas  wæs him gylp forod beot forborsten and forbiged þrym wlite gewemmed  heo on wrace syþþan seomodon swearte siþe ne þorfton hlude hlihhan ac heo helltregum werige wunodon and wean cuþon sar and sorge susl þrowedon þystrum beþeahte þearl æfterlean þæs þe heo ongunnon wiþ gode winnan  þa wæs soþ swa ær sibb on heofnum fægre freoþoþeawas frea eallum leof þeoden his þegnum  þrymmas weoxon duguþa mid drihtne dreamhæbbendra  wæron þa gesome þa þe swegl buaþ wuldres eþel  wroht wæs asprungen oht mid englum and orlegniþ siþþan herewosan heofon ofgæfon leohte belorene  him on laste setl wuldorspedum welig wide stodan gifum growende on godes rice beorht and geblædfæst buendra leas siþþan wræcstowe werige gastas under hearmlocan heane geforan  þa þeahtode þeoden ure modgeþonce hu he þa mæran gesceaft eþelstaþolas eft gesette swegltorhtan seld selran werode þa hie gielpsceaþan ofgifen hæfdon heah on heofenum  forþam halig god under roderas feng ricum mihtum wolde þæt him eorþe and uproder and sid wæter geseted wurde woruldgesceafte on wraþra gield þara þe forhealdene of hleo sende  ne wæs her þa giet nymþe heolstersceado wiht geworden ac þes wida grund stod deop and dim drihtne fremde idel and unnyt  on þone eagum wlat stiþfrihþ cining and þa stowe beheold dreama lease geseah deorc gesweorc semian sinnihte sweart under roderum wonn and weste oþþæt þeos woruldgesceaft þurh word gewearþ wuldorcyninges  her ærest gesceop ece drihten helm eallwihta heofon and eorþan rodor arærde and þis rume land gestaþelode strangum mihtum frea ælmihtig  folde wæs þa gyt græs ungrene  garsecg þeahte sweart synnihte side and wide wonne w&e gas  þa wæs wuldortorht heofonweardes gast ofer holm boren miclum spedum  metod engla heht lifes brytta leoht forþ cuman ofer rumne grund  raþe wæs gefylled heahcininges hæs  him wæs halig leoht ofer westenne swa se wyrhta bebead  þa gesundrode sigora waldend ofer laguflode leoht wiþ þeostrum sceade wiþ sciman  sceop þa bam naman lifes brytta  leoht wæs ærest þurh drihtnes word dæg genemned wlitebeorhte gesceaft  wel licode frean æt frymþe forþbæro tid dæg æresta  geseah deorc sceado sweart swiþrian geond sidne grund  þa seo tid gewat ofer timber sceacan middangeardes metod æfter sceaf scirum sciman scippend ure æfen ærest  him arn on last þrang þystre genip þam þe se þeoden self sceop nihte naman  nergend ure hie gesundrode  siþþan æfre drugon and dydon drihtnes willan ece ofer eorþan  þa com oþer dæg leoht æfter þeostrum  heht þa lifes weard on mereflode middum weorþan hyhtlic heofontimber  holmas dælde waldend ure and geworhte þa roderas fæsten  þæt se rica ahof up from eorþan þurh his agen word frea ælmihtig  flod wæs adæled under heahrodore halgum mihtum wæter of wætrum þam þe wuniaþ gyt under fæstenne folca hrofes  þa com ofer foldan fus siþian mære mergen þridda  næron metode þa gyt widlond ne wegas nytte ac stod bewrigen fæste folde mid flode  frea engla heht þurh his word wesan wæter gemæne þa nu under roderum heora ryne healdaþ stowe gestefnde  þa stod hraþe holm under heofonum swa se halga bebead sid ætsomne þa gesundrod wæs lago wiþ lande  geseah þa lifes weard drige stowe dugoþa hyrde wide æteowde þa se wuldorcyning eorþan nemde  gesette yþum heora onrihtne ryne rumum flode and gefetero  ne þuhte þa gerysne rodora wearde þæt adam leng ana wære neorxnawonges niwre gesceafte hyrde and healdend  forþon him heahcyning frea ælmihtig fultum tiode  wif aweahte and þa wraþe sealde lifes leohtfruma leofum rince  he þæt andweorc of adames lice aleoþode and him listum ateah rib of sidan  he wæs reste fæst and softe swæf sar ne wiste earfoþa dæl ne þær ænig com blod of benne ac him brego engla of lice ateah liodende ban wer unwundod of þam worhte god freolice fæmnan  feorh in gedyde ece saula  heo wæron englum gelice þa wæs eve adames bryd gaste gegearwod  hie on geogoþe bu wlitebeorht wæron on woruld cenned meotodes mihtum  man ne cuþon don ne dreogan ac him drihtnes wæs bam on breostum byrnende lufu  þa gebletsode bliþheort cyning metod alwihta monna cynnes þa forman twa fæder and moder wif and wæpned  he þa worde cwæþ   temaþ nu and wexaþ tudre fyllaþ eorþan ælgrene incre cynne sunum and dohtrum  inc sceal sealt wæter wunian on gewealde and eall worulde gesceaft  brucaþ blæddaga and brimhlæste and heofonfugla  inc is halig feoh and wilde deor on geweald geseald and lifigende þa þe land tredaþ feorheaceno cynn þa þe flod wecceþ geond hronrade  inc hyraþ eall   þa sceawode scyppend ure his weorca wlite and his wæstma blæd niwra gesceafta  neorxnawong stod god and gastlic gifena gefylled fremum forþweardum  fægere leohte þæt liþe land lago yrnende wylleburne  nalles wolcnu þa giet ofer rumne grund regnas bæron wann mid winde hwæþre wæstmum stod folde gefrætwod  heoldon forþryne eastreamas heora æþele feower of þam niwan neorxnawonge  þa wæron adælede drihtnes mihtum ealle of anum þa he þas eorþan gesceop wætre wlitebeorhtum and on woruld sende  þæra anne hataþ ylde eorþbuende fison folcweras  se foldan dæl brade bebugeþ beorhtum streamum hebeleac utan  on þære eþyltyrf niþþas findaþ nean and feorran gold and gymcynn gumþeoda bearn þa selestan þæs þe us secgaþ bec  þonne seo æftre ethiopia land and liodgeard beligeþ uton ginne rice þære is geon noma  þridda is tigris seo wiþ þeodscipe ea inflede assiri&e  beliþ  swilce is seo feorþe þa nu geond folc monig weras eufraten wide nemnaþ   ac niotaþ inc þæs oþres ealles forlætaþ þone ænne beam wariaþ inc wiþ þone wæstm  ne wyrþ inc wilna gæd   hnigon þa mid heafdum heofoncyninge georne togenes and sædon ealles þanc lista and þara lara  he let heo þæt land buan hwærf him þa to heofenum halig drihten stiþferhþ cyning  stod his handgeweorc somod on sande nyston sorga wiht to begrornianne butan heo godes willan lengest læsten  heo wæron leof gode þenden heo his halige word healdan woldon  hæfde se alwalda engelcynna þurh handmægen halig drihten tene getrimede þæm he getruwode wel þæt hie his giongorscipe fyligan wolden wyrcean his willan forþon he him gewit forgeaf and mid his handum gesceop halig drihten  gesett hæfde he hie swa gesæliglice ænne hæfde he swa swiþne geworhtne swa mihtigne on his modgeþohte he let hine swa micles wealdan hehstne to him on heofona rice hæfde he hine swa hwitne geworhtne swa wynlic wæs his wæstm on heofonum þæt him com from weroda drihtne gelic wæs he þam leohtum steorrum  lof sceolde he drihtnes wyrcean dyran sceolde he his dreamas on heofonum and sceolde his drihtne þancian þæs leanes þe he him on þam leohte gescerede þonne læte he his hine lange wealdan  ac he awende hit him to wyrsan þinge ongan him winn up ahebban wiþ þone hehstan heofnes waldend þe siteþ on þam halgan stole  deore wæs he drihtne urum  ne mihte him bedyrned weorþan þæt his engyl ongan ofermod wesan ahof hine wiþ his hearran sohte hetespræce gylpword ongean nolde gode þeowian cwæþ þæt his lic wære leoht and scene hwit and hiowbeorht  ne meahte he æt his hige findan þæt he gode wolde geongerdome þeodne þeowian  þuhte him sylfum þæt he mægyn and cræft maran hæfde þonne se halga god habban mihte folcgestælna  feala worda gespæc se engel ofermodes  þohte þurh his anes cræft hu he him strenglicran stol geworhte heahran on heofonum  cwæþ þæt hine his hige speone þæt he west and norþ wyrcean ongunne trymede getimbro  cwæþ him tweo þuhte þæt he gode wolde geongra weorþan   hwæt sceal ic winnan  cwæþ he   nis me wihtæ þearf hearran to habbanne  ic mæg mid handum swa fela wundra gewyrcean  ic hæbbe geweald micel to gyrwanne godlecran stol hearran on heofne  hwy sceal ic æfter his hyldo þeowian bugan him swilces geongordomes  ic mæg wesan god swa he  bigstandaþ me strange geneatas þa ne willaþ me æt þam striþe geswican hæleþas heardmode  hie habbaþ me to hearran gecorene rofe rincas  mid swilcum mæg man ræd geþencean fon mid swilcum folcgesteallan  frynd synd hie mine georne holde on hyra hygesceaftum  ic mæg hyra hearra wesan rædan on þis rice  swa me þæt riht ne þinceþ þæt ic oleccan awiht þurfe gode æfter gode ænegum  ne wille ic leng his geongra wurþan   þa hit se allwalda eall gehyrde þæt his engyl ongan ofermede micel ahebban wiþ his hearran and spræc healic word dollice wiþ drihten sinne sceolde he þa dæd ongyldan worc þæs gewinnes gedælan and sceolde his wite habban ealra morþra mæst  swa deþ monna gehwilc þe wiþ his waldend winnan ongynneþ mid mane wiþ þone mæran drihten  þa wearþ se mihtiga gebolgen hehsta heofones waldend wearp hine of þan hean stole  hete hæfde he æt his hearran gewunnen hyldo hæfde his ferlorene gram wearþ him se goda on his mode  forþon he sceolde grund gesecean heardes hellewites þæs þe he wann wiþ heofnes waldend  acwæþ hine þa fram his hyldo and hine on helle wearp on þa deopan dala þær he to deofle wearþ se feond mid his geferum eallum  feollon þa ufon of heofnum þurhlonge swa þreo niht and dagas þa englas of heofnum on helle and heo ealle forsceop drihten to deoflum  forþon heo his dæd and word noldon weorþian forþon he heo on wyrse leoht under eorþan neoþan ællmihtig god sette sigelease on þa sweartan helle  þær hæbbaþ heo on æfyn ungemet lange ealra feonda gehwilc fyr edneowe þonne cymþ on uhtan easterne wind forst fyrnum cald  symble fyr oþþe gar sum heard geswinc habban sceoldon  worhte man hit him to wite hyra woruld wæs gehwyrfed forman siþe fylde helle mid þam andsacum  heoldon englas forþ heofonrices hehþe þe ær godes hyldo gelæston  lagon þa oþre fynd on þam fyre þe ær swa feala hæfdon gewinnes wiþ heora waldend  wite þoliaþ hatne heaþowelm helle tomiddes brand and brade ligas swilce eac þa biteran recas þrosm and þystro forþon hie þegnscipe godes forgymdon  hie hyra gal beswac engles oferhygd noldon alwaldan word weorþian hæfdon wite micel wæron þa befeallene fyre to botme on þa hatan hell þurh hygeleaste and þurh ofermetto sohton oþer land þæt wæs leohtes leas and wæs liges full fyres fær micel  fynd ongeaton þæt hie hæfdon gewrixled wita unrim þurh heora miclan mod and þurh miht godes and þurh ofermetto ealra swiþost  þa spræc se ofermoda cyning þe ær wæs engla scynost hwitost on heofne and his hearran leof drihtne dyre oþ hie to dole wurdon þæt him for galscipe god sylfa wearþ mihtig on mode yrre  wearp hine on þæt morþer innan niþer on þæt niobedd and sceop him naman siþþan cwæþ se hehsta hatan sceolde satan siþþan het hine þære sweartan helle grundes gyman nalles wiþ god winnan  satan maþelode sorgiende spræc se þe helle forþ healdan sceolde gieman þæs grundes  wæs ær godes engel hwit on heofne oþ hine his hyge forspeon and his ofermetto ealra swiþost þæt he ne wolde wereda drihtnes word wurþian  weoll him on innan hyge ymb his heortan hat wæs him utan wraþlic wite  he þa worde cwæþ   is þæs ænga styde ungelic swiþe þam oþrum ham þe we ær cuþon hean on heofonrice þe me min hearra onlag þeah we hine for þam alwaldan agan ne moston romigan ures rices  næfþ he þeah riht gedon þæt he us hæfþ befælled fyre to botme helle þære hatan heofonrice benumen  hafaþ hit gemearcod mid moncynne to gesettanne  þæt me is sorga mæst þæt adam sceal þe wæs of eorþan geworht minne stronglican stol behealdan wesan him on wynne and we þis wite þolien hearm on þisse helle  wa la ahte ic minra handa geweald and moste ane tid ute weorþan wesan ane winterstunde þonne ic mid þys werode  ac licgaþ me ymbe irenbenda rideþ racentan sal  ic eom rices leas  habbaþ me swa hearde helleclommas fæste befangen  her is fyr micel ufan and neoþone  ic a ne geseah laþran landscipe  lig ne aswamaþ hat ofer helle  me habbaþ hringa gespong sliþhearda sal siþes amyrred afyrred me min feþe  fet synt gebundene handa gehæfte  synt þissa heldora wegas forworhte swa ic mid wihte ne mæg of þissum lioþobendum  licgaþ me ymbe heardes irenes hate geslægene grindlas greate  mid þy me god hafaþ gehæfted be þam healse swa ic wat he minne hige cuþe  and þæt wiste eac weroda drihten þæt sceolde unc adame yfele gewurþan ymb þæt heofonrice þær ic ahte minra handa geweald  ac þoliaþ we nu þrea on helle þæt syndon þystro and hæto grimme grundlease  hafaþ us god sylfa forswapen on þas sweartan mistas  swa he us ne mæg ænige synne gestælan þæt we him on þam lande laþ gefremedon he hæfþ us þeah þæs leohtes bescyrede beworpen on ealra wita mæste  ne magon we þæs wrace gefremman geleanian him mid laþes wihte þæt he us hafaþ þæs leohtes bescyrede  he hæfþ nu gemearcod anne middangeard þær he hæfþ mon geworhtne æfter his onlicnesse  mid þam he wile eft gesettan heofona rice mid hluttrum saulum  we þæs sculon hycgan georne þæt we on adame gif we æfre mægen and on his eafrum swa some andan gebetan onwendan him þær willan sines gif we hit mægen wihte aþencan  ne gelyfe ic me nu þæs leohtes furþor þæs þe he him þenceþ lange niotan þæs eades mid his engla cræfte  ne magon we þæt on aldre gewinnan þæt we mihtiges godes mod onwæcen  uton oþwendan hit nu monna bearnum þæt heofonrice nu we hit habban ne moton gedon þæt hie his hyldo forlæten þæt hie þæt onwendon þæt he mid his worde bebead  þonne weorþ he him wraþ on mode ahwet hie from his hyldo  þonne sculon hie þas helle secan and þas grimman grundas  þonne moton we hie us to giongrum habban fira bearn on þissum fæstum clomme  onginnaþ nu ymb þa fyrde þencean  gif ic ænegum þægne þeodenmadmas geara forgeafe þenden we on þan godan rice gesælige sæton and hæfdon ure setla geweald þonne he me na on leofran tid leanum ne meahte mine gife gyldan gif his gien wolde minra þegna hwilc geþafa wurþan þæt he up heonon ute mihte cuman þurh þas clustro and hæfde cræft mid him þæt he mid feþerhoman fleogan meahte windan on wolcne þær geworht stondaþ adam and eue on eorþrice mid welan bewunden and we synd aworpene hider on þas deopan dalo  nu hie drihtne synt wurþran micle and moton him þone welan agan þe we on heofonrice habban sceoldon rice mid rihte  is se ræd gescyred monna cynne  þæt me is on minum mode swa sar on minum hyge hreoweþ þæt hie heofonrice agan to aldre  gif hit eower ænig mæge gewendan mid wihte þæt hie word godes lare forlæten sona hie him þe laþran beoþ  gif hie brecaþ his gebodscipe þonne he him abolgen wurþeþ  siþþan biþ him se wela onwended and wyrþ him wite gegarwod sum heard hearmscearu  hycgaþ his ealle hu ge hi beswicen  siþþan ic me sefte mæg restan on þyssum racentum gif him þæt rice losaþ  se þe þæt gelæsteþ him biþ lean gearo æfter to aldre þæs we her inne magon on þyssum fyre forþ fremena gewinnan  sittan læte ic hine wiþ me sylfne swa hwa swa þæt secgan cymeþ on þas hatan helle þæt hie heofoncyninges unwurþlice wordum and dædum lare   angan hine þa gyrwan godes andsaca fus on frætwum hæfde fæcne hyge hæleþhelm on heafod asette and þone full hearde geband spenn mid spangum  wiste him spræca fela wora worda  wand him up þanon hwearf him þurh þa helldora hæfde hyge strangne leolc on lyfte laþwendemod swang þæt fyr on twa feondes cræfte  wolde dearnunga drihtnes geongran mid mandædum men beswican forlædan and forlæran þæt hie wurdon laþ gode  he þa geferde þurh feondes cræft oþþæt he adam on eorþrice godes handgesceaft gearone funde wislice geworht and his wif somed freo fægroste swa hie fela cuþon godes gegearwigean þa him to gingran self metod mancynnes mearcode selfa  and him bi twegin beamas stodon þa wæron utan ofætes gehlædene gewered mid wæstme swa hie waldend god heah heofoncyning handum gesette þæt þær yldo bearn moste on ceosan godes and yfeles gumena æghwilc welan and wawan  næs se wæstm gelic  oþer wæs swa wynlic wlitig and scene liþe and lofsum þæt wæs lifes beam  moste on ecnisse æfter lybban wesan on worulde se þæs wæstmes onbat swa him æfter þy yldo ne derede ne suht sware  ac moste symle wesan lungre on lustum and his lif agan hyldo heofoncyninges her on worulde habban him to wæron witode geþingþo on þone hean heofon þonne he heonon wende  þonne wæs se oþer eallenga sweart dim and þystre  þæt wæs deaþes beam se bær bitres fela  sceolde bu witan ylda æghwilc yfles and godes gewand on þisse worulde  sceolde on wite a mid swate and mid sorgum siþþan libban swa hwa swa gebyrgde þæs on þam beame geweox  sceolde hine yldo beniman ellendæda dreamas and drihtscipes and him beon deaþ scyred  lytle hwile sceolde he his lifes niotan secan þonne landa sweartost on fyre  sceolde feondum þeowian þær is ealra frecna mæste leodum to langre hwile  þæt wiste se laþa georne dyrne deofles boda þe wiþ drihten wann  wearp hine þa on wyrmes lic and wand him þa ymbutan þone deaþes beam þurh deofles cræft genam þær þæs ofætes and wende hine eft þanon þær he wiste handgeweorc heofoncyninges  ongon hine þa frinan forman worde se laþa mid ligenum   langaþ þe awuht adam up to gode  ic eom on his ærende hider feorran gefered ne þæt nu fyrn ne wæs þæt ic wiþ hine sylfne sæt  þa het he me on þysne siþ faran het þæt þu þisses ofætes æte cwæþ þæt þin abal and cræft and þin modsefa mara wurde and þin lichoma leohtra micle þin gesceapu scenran  cwæþ þæt þe æniges sceattes þearf ne wurde on worulde  nu þu willan hæfst hyldo geworhte heofoncyninges to þance geþenod þinum hearran hæfst þe wiþ drihten dyrne geworhtne  ic gehyrde hine þine dæd and word lofian on his leohte and ymb þin lif sprecan  swa þu læstan scealt þæt on þis land hider his bodan bringaþ  brade synd on worulde grene geardas and god siteþ on þam hehstan heofna rice ufan alwalda  nele þa earfeþu sylfa habban þæt he on þysne siþ fare gumena drihten ac he his gingran sent to þinre spræce  nu he þe mid spellum het listas læran  læste þu georne his ambyhto nim þe þis ofæt on hand bit his and byrige  þe weorþ on þinum breostum rum wæstm þy wlitegra  þe sende waldend god þin hearra þas helpe of heofonrice   adam maþelode þær he on eorþan stod selfsceafte guma   þonne ic sigedrihten mihtigne god mæþlan gehyrde strangre stemne and me her stondan het his bebodu healdan and me þas bryd forgeaf wlitesciene wif and me warnian het þæt ic on þone deaþes beam bedroren ne wurde beswicen to swiþe he cwæþ þæt þa sweartan helle healdan sceolde se þe bi his heortan wuht laþes gelæde  nat þeah þu mid ligenum fare þurh dyrne geþanc þe þu drihtnes eart boda of heofnum  hwæt ic þinra bysna ne mæg worda ne wisna wuht oncnawan siþes ne sagona  ic wat hwæt he me self bebead nergend user þa ic hine nehst geseah  he het me his word weorþian and wel healdan læstan his lare  þu gelic ne bist ænegum his engla þe ic ær geseah ne þu me oþiewdest ænig tacen þe he me þurh treowe to onsende min hearra þurh hyldo  þy ic þe hyran ne cann ac þu meaht þe forþ faran  ic hæbbe me fæstne geleafan up to þam ælmihtegan gode þe me mid his earmum worhte her mid handum sinum  he mæg me of his hean rice geofian mid goda gehwilcum þeah he his gingran ne sende   wende hine wraþmod þær he þæt wif geseah on eorþrice euan stondan sceone gesceapene cwæþ þæt sceaþena mæst eallum heora eaforum æfter siþþan wurde on worulde   ic wat inc waldend god abolgen wyrþ swa ic him þisne bodscipe selfa secge þonne ic of þys siþe cume ofer langne weg þæt git ne læstan wel hwilc ærende swa he easten hider on þysne siþ sendeþ  nu sceal he sylf faran to incre andsware  ne mæg his ærende his boda beodan  þy ic wat þæt he inc abolgen wyrþ mihtig on mode  gif þu þeah minum wilt wif willende wordum hyran þu meaht his þonne rume ræd geþencan  gehyge on þinum breostum þæt þu inc bam twam meaht wite bewarigan swa ic þe wisie  æt þisses ofetes  þonne wurþaþ þin eagan swa leoht þæt þu meaht swa wide ofer woruld ealle geseon siþþan and selfes stol herran þines and habban his hyldo forþ  meaht þu adame eft gestyran gif þu his willan hæfst and he þinum wordum getrywþ  gif þu him to soþe sægst hwylce þu selfa hæfst bisne on breostum þæs þu gebod godes lare læstes he þone laþan striþ yfel andwyrde an forlæteþ on breostcofan swa wit him bu tu an sped sprecaþ  span þu hine georne þæt he þine lare læste þy læs gyt laþ gode incrum waldende weorþan þyrfen  gif þu þæt angin fremest idesa seo betste forhele ic incrum herran þæt me hearmes swa fela adam gespræc eargra worda  tyhþ me untryowþa cwyþ þæt ic seo teonum georn gramum ambyhtsecg nales godes engel  ac ic cann ealle swa geare engla gebyrdo heah heofona gehlidu  wæs seo hwil þæs lang þæt ic geornlice gode þegnode þurh holdne hyge herran minum drihtne selfum  ne eom ic deofle gelic   lædde hie swa mid ligenum and mid listum speon idese on þæt unriht oþþæt hire on innan ongan weallan wyrmes geþeaht hæfde hire wacran hige metod gemearcod þæt heo hire mod ongan lætan æfter þam larum  forþon heo æt þam laþan onfeng ofer drihtnes word deaþes beames weorcsumne wæstm  ne wearþ wyrse dæd monnum gemearcod  þæt is micel wundor þæt hit ece god æfre wolde þeoden þolian þæt wurde þegn swa monig forlædd be þam lygenum þe for þam larum com  heo þa þæs ofætes æt alwaldan bræc word and willan  þa meahte heo wide geseon þurh þæs laþan læn þe hie mid ligenum beswac dearnenga bedrog þe hire for his dædum com þæt hire þuhte hwitre heofon and eorþe and eall þeos woruld wlitigre and geweorc godes micel and mihtig þeah heo hit þurh monnes geþeaht ne sceawode  ac se sceaþa georne swicode ymb þa sawle þe hire ær þa siene onlah þæt heo swa wide wlitan meahte ofer heofonrice  þa se forhatena spræc þurh feondscipe nalles he hie freme lærde   þu meaht nu þe self geseon swa ic hit þe secgan ne þearf eue seo gode þæt þe is ungelic wlite and wæstmas siþþan þu minum wordum getruwodest læstes mine lare  nu scineþ þe leoht fore glædlic ongean þæt ic from gode brohte hwit of heofonum  nu þu his hrinan meaht  sæge adame hwilce þu gesihþe hæfst þurh minne cime cræfta  gif giet þurh cuscne siodo læst mina lara þonne gife ic him þæs leohtes genog þæs ic þe swa godes gegired hæbbe  ne wite ic him þa womcwidas þeah he his wyrþe ne sie to alætanne  þæs fela he me laþes spræc   swa hire eaforan sculon æfter lybban  þonne hie laþ gedoþ hie sculon lufe wyrcean betan heora hearran hearmcwyde ond habban his hyldo forþ  þa gieng to adame idesa scenost wifa wlitegost þe on woruld come forþon heo wæs handgeweorc heofoncyninges þeah heo þa dearnenga fordon wurde forlæd mid ligenum þæt hie laþ gode þurh þæs wraþan geþanc weorþan sceolden þurh þæs deofles searo dom forlætan hierran hyldo hefonrices þolian monige hwile  biþ þam men full wa þe hine ne warnaþ þonne he his geweald hafaþ  sum heo hire on handum bær sum hire æt heortan læg æppel unsælga þone hire ær forbead drihtna drihten deaþbeames ofet and þæt word acwæþ wuldres aldor þæt þæt micle morþ menn ne þorfton þegnas þolian  ac he þeoda gehwam hefonrice forgeaf halig drihten widbradne welan gif hie þone wæstm an lætan wolden þe þæt laþe treow on his bogum bær bitre gefylled  þæt wæs deaþes beam þe him drihten forbead  forlec hie þa mid ligenum se wæs laþ gode on hete heofoncyninges and hyge euan wifes wac geþoht þæt heo ongan his wordum truwian læstan his lare and geleafan nom þæt he þa bysene from gode brungen hæfde þe he hire swa wærlice wordum sægde iewde hire tacen and treowa gehet his holdne hyge  þa heo to hire hearran spræc   adam frea min þis ofet is swa swete bliþe on breostum and þes boda sciene godes engel god ic on his gearwan geseo þæt he is ærendsecg uncres hearran hefoncyninges  his hyldo is unc betere to gewinnanne þonne his wiþermedo  gif þu him heodæg wuht hearmes gespræce he forgifþ hit þeah gif wit him geongordom læstan willaþ  hwæt scal þe swa laþlic striþ wiþ þines hearran bodan  unc is his hyldo þearf  he mæg unc ærendian to þam alwaldan heofoncyninge  ic mæg heonon geseon hwær he sylf siteþ þæt is suþ and east welan bewunden se þas woruld gesceop  geseo ic him his englas ymbe hweorfan mid feþerhaman ealra folca mæst wereda wynsumast  hwa meahte me swelc gewit gifan gif hit gegnunga god ne onsende heofones waldend  gehyran mæg ic rume and swa wide geseon on woruld ealle ofer þas sidan gesceaft ic mæg swegles gamen gehyran on heofnum  wearþ me on hige leohte utan and innan siþþan ic þæs ofætes onbat  nu hæbbe ic his her on handa herra se goda  gife ic hit þe georne  ic gelyfe þæt hit from gode come broht from his bysene þæs me þes boda sægde wærum wordum  hit nis wuhte gelic elles on eorþan buton swa þes ar sægeþ þæt hit gegnunga from gode come   hio spræc him þicce to and speon hine ealne dæg on þa dimman dæd þæt hie drihtnes heora willan bræcon  stod se wraþa boda legde him lustas on and mid listum speon fylgde him frecne  wæs se feond full neah þe on þa frecnan fyrd gefaren hæfde ofer langne weg  leode hogode on þæt micle morþ men forweorpan forlæran and forlædan þæt hie læn godes ælmihtiges gife an forleten heofenrices geweald  hwæt se hellsceaþa gearwe wiste þæt hie godes yrre habban sceoldon and hellgeþwing þone nearwan niþ niede onfon siþþan hie gebod godes forbrocen hæfdon þa he forlærde mid ligenwordum to þam unræde idese sciene wifa wlitegost þæt heo on his willan spræc  wæs him on helpe handweorc godes to forlæranne  heo spræc þa to adame idesa sceonost ful þiclice oþ þam þegne ongan his hige hweorfan þæt he þam gehate getruwode þe him þæt wif wordum sægde  heo dyde hit þeah þurh holdne hyge nyste þæt þær hearma swa fela fyrenearfeþa fylgean sceolde monna cynne þæs heo on mod genam þæt heo þæs laþan bodan larum hyrde ac wende þæt heo hyldo heofoncyninges worhte mid þam wordum þe heo þam were swelce tacen oþiewde and treowe gehet oþþæt adame innan breostum his hyge hwyrfde and his heorte ongann wendan to hire willan  he æt þam wife onfeng helle and hinnsiþ þeah hit nære haten swa ac hit ofetes noman agan sceolde  hit wæs þeah deaþes swefn and deofles gespon hell and hinnsiþ and hæleþa forlor menniscra morþ þæt hie to mete dædon ofet unfæle  swa hit him on innan com hran æt heortan hloh þa and plegode boda bitre gehugod sægde begra þanc hearran sinum   nu hæbbe ic þine hyldo me witode geworhte and þinne willan gelæst to ful monegum dæge  men synt forlædde adam and eue  him is unhyldo waldendes witod nu hie wordcwyde his lare forleton  forþon hie leng ne magon healdan heofonrice ac hie to helle sculon on þone sweartan siþ  swa þu his sorge ne þearft beran on þinum breostum þær þu gebunden ligst murnan on mode þæt her men bun þone hean heofon þeah wit hearmas nu þreaweorc þoliaþ and þystre land and þurh þin micle mod monig forleton on heofonrice heahgetimbro godlice geardas  unc wearþ god yrre forþon wit him noldon on heofonrice hnigan mid heafdum halgum drihtne þurh geongordom  ac unc gegenge ne wæs þæt wit him on þegnscipe þeowian wolden  forþon unc waldend wearþ wraþ on mode on hyge hearde and us on helle bedraf on þæt fyr fylde folca mæste and mid handum his eft on heofonrice rihte rodorstolas and þæt rice forgeaf monna cynne  mæg þin mod wesan bliþe on breostum forþon her synt bu tu gedon  ge þæt hæleþa bearn heofonrice sculon leode forlætan and on þæt lig to þe hate hweorfan eac is hearm gode modsorg gemacod  swa hwæt swa wit her morþres þoliaþ hit is nu adame eall forgolden mid hearran hete and mid hæleþa forlore monnum mid morþes cwealme  forþon is min mod gehæled hyge ymb heortan gerume ealle synt uncre hearmas gewrecene laþes þæt wit lange þoledon  nu wille ic eft þam lige near satan ic þær secan wille  he is on þære sweartan helle hæft mid hringa gesponne   hwearf him eft niþer boda bitresta  sceolde he þa bradan ligas secan helle gehliþo þær his hearra læg simon gesæled  sorgedon ba twa adam and eue and him oft betuh gnornword gengdon  godes him ondredon heora herran hete heofoncyninges niþ swiþe onsæton  selfe forstodon his word onwended  þæt wif gnornode hof hreowigmod hæfde hyldo godes lare forlæten þa heo þæt leoht geseah ellor scriþan þæt hire þurh untreowa tacen iewde se him þone teonan geræd þæt hie helle niþ habban sceoldon hynþa unrim  forþam him higesorga burnon on breostum  hwilum to gebede feollon sinhiwan somed and sigedrihten godne gretton and god nemdon heofones waldend and hine bædon þæt hie his hearmsceare habban mosten georne fulgangan þa hie godes hæfdon bodscipe abrocen  bare hie gesawon heora lichaman  næfdon on þam lande þa giet sælþa gesetena ne hie sorge wiht weorces wiston ac hie wel meahton libban on þam lande gif hie wolden lare godes forweard fremman  þa hie fela spræcon sorhworda somed sinhiwan twa  adam gemælde and to euan spræc   hwæt þu eue hæfst yfele gemearcod uncer sylfra siþ  gesyhst þu nu þa sweartan helle grædige and gifre  nu þu hie grimman meaht heonane gehyran  nis heofonrice gelic þam lige ac þis is landa betst þæt wit þurh uncres hearran þanc habban moston þær þu þam ne hierde þe unc þisne hearm geræd þæt wit waldendes word forbræcon heofoncyninges  nu wit hreowige magon sorgian for þis siþe  forþon he unc self bebead þæt wit unc wite warian sceolden hearma mæstne  nu slit me hunger and þurst bitre on breostum þæs wit begra ær wæron orsorge on ealle tid  hu sculon wit nu libban oþþe on þys lande wesan gif her wind cymþ westan oþþe eastan suþan oþþe norþan  gesweorc up færeþ cymeþ hægles scur hefone getenge færeþ forst on gemang se byþ fyrnum ceald  hwilum of heofnum hate scineþ blicþ þeos beorhte sunne and wit her baru standaþ unwered wædo  nys unc wuht beforan to scursceade ne sceattes wiht to mete gemearcod ac unc is mihtig god waldend wraþmod  to hwon sculon wit weorþan nu  nu me mæg hreowan þæt ic bæd heofnes god waldend þone godan þæt he þe her worhte to me of liþum minum nu þu me forlæred hæfst on mines herran hete  swa me nu hreowan mæg æfre to aldre þæt ic þe minum eagum geseah   þa spræc eue eft idesa scienost wifa wlitegost  hie wæs geweorc godes þeah heo þa on deofles cræft bedroren wurde   þu meaht hit me witan wine min adam wordum þinum  hit þe þeah wyrs ne mæg on þinum hyge hreowan þonne hit me æt heortan deþ   hire þa adam andswarode   gif ic waldendes willan cuþe hwæt ic his to hearmsceare habban sceolde ne gesawe þu no sniomor þeah me on sæ wadan hete heofones god heonone nu þa on flod faran nære he firnum þæs deop merestream þæs micel þæt his o min mod getweode ac ic to þam grunde genge gif ic godes meahte willan gewyrcean  nis me on worulde niod æniges þegnscipes nu ic mines þeodnes hafa hyldo forworhte þæt ic hie habban ne mæg  ac wit þus baru ne magon bu tu ætsomne wesan to wuhte  uton gan on þysne weald innan on þisses holtes hleo   hwurfon hie ba twa togengdon gnorngende on þone grenan weald sæton onsundran bidan selfes gesceapu heofoncyninges þa hie þa habban ne moston þe him ær forgeaf ælmihtig god  þa hie heora lichoman leafum beþeahton weredon mid þy wealde wæda ne hæfdon  ac hie on gebed feollon bu tu ætsomne morgena gehwilce bædon mihtigne þæt hie ne forgeate god ælmihtig and him gewisade waldend se goda hu hie on þam leohte forþ libban sceolden  þa com feran frea ælmihtig ofer midne dæg mære þeoden on neorxnawang neode sine  wolde neosian nergend usser bilwit fæder hwæt his bearn dyde  wiste forworhte þam he ær wlite sealde  gewitan him þa gangan geomermode under beamsceade blæde bereafod hyddon hie on heolstre þa hie halig word drihtnes gehyrdon and ondredon him  þa sona ongann swegles aldor weard ahsian woruldgesceafta het him recene to rice þeoden his sunu gangan  him þa sylfa oncwæþ hean hleoþrade hrægles þearfa   ic wreo me her wæda leasne liffrea min leafum þecce  scyldfull mine sceaþen is me sare frecne on ferhþe  ne dear nu forþ gan for þe andweardne  ic eom eall eall nacod   him þa ædre god andswarede   saga me þæt sunu min for hwon secest þu sceade sceomiende  þu sceonde æt me furþum ne anfenge ac gefean eallum  for hwon wast þu wean and wrihst sceome gesyhst sorge and þin sylf þecest lic mid leafum sagast lifceare hean hygegeomor þæt þe sie hrægles þearf nymþe þu æppel ænne byrgde of þam wudubeame þe ic þe wordum forbead  him þa adam eft andswarode   me þa blæda on hand bryd gesealde freolucu fæmne freadrihten min þe ic þe on teonan geþah  nu ic þæs tacen wege sweotol on me selfum  wat ic sorga þy ma   þa þæs euan frægn ælmihtig god   hwæt druge þu dohtor dugeþa genohra niwra gesceafta neorxnawanges growendra gifa þa þu gitsiende on beam gripe blæda name on treowes telgum and me on teonan æte þa unfreme adame sealdest wæstme þa inc wæron wordum minum fæste forbodene   him þa freolecu mæg ides æwiscmod andswarode   me nædre beswac and me neodlice to forsceape scyhte and to scyldfrece fah wyrm þurh fægir word oþþæt ic fracoþlice feondræs gefremede fæhþe geworhte and þa reafode swa hit riht ne wæs beam on bearwe and þa blæda æt   þa nædran sceop nergend usser frea ælmihtig fagum wyrme wide siþas and þa worde cwæþ   þu scealt wideferhþ werig þinum breostum bearm tredan bradre eorþan faran feþeleas þenden þe feorh wunaþ gast on innan  þu scealt greot etan þine lifdagas  swa þu laþlice wrohte onstealdest þe þæt wif feoþ hataþ under heofnum and þin heafod tredeþ fah mid fotum sinum  þu scealt fiersna sætan tohtan niwre  tuddor biþ gemæne incrum orlegniþ a þenden standeþ woruld under wolcnum  nu þu wast and canst laþ leodsceaþa hu þu lifian scealt   þa to euan god yrringa spræc   wend þe from wynne  þu scealt wæpnedmen wesan on gewealde mid weres egsan hearde genearwad hean þrowian þinra dæda gedwild deaþes bidan and þurh wop and heaf on woruld cennan þurh sar micel sunu and dohtor   abead eac adame ece drihten lifes leohtfruma laþ ærende   þu scealt oþerne eþel secean wynleasran wic and on wræc hweorfan nacod niedwædla neorxnawanges dugeþum bedæled  þe is gedal witod lices and sawle  hwæt þu laþlice wrohte onstealdest  forþon þu winnan scealt and on eorþan þe þine andlifne selfa geræcan wegan swatig hleor þinne hlaf etan þenden þu her leofast oþþæt þe to heortan hearde gripeþ adl unliþe þe þu on æple ær selfa forswulge  forþon þu sweltan scealt   hwæt we nu gehyraþ hwær us hearmstafas wraþe onwocan and woruldyrmþo  hie þa wuldres weard wædum gyrede scyppend usser  het heora sceome þeccan frea frumhrægle  het hie from hweorfan neorxnawange on nearore lif  him on laste beleac liþsa and wynna hihtfulne ham halig engel be frean hæse fyrene sweorde  ne mæg þær inwitfull ænig geferan womscyldig mon ac se weard hafaþ miht and strengþo se þæt mære lif dugeþum deore drihtne healdeþ  no hwæþre ælmihtig ealra wolde adame and euan arna ofteon fæder æt frymþe þeah þe hie him from swice ac he him to frofre let hwæþere forþ wesan hyrstedne hrof halgum tunglum and him grundwelan ginne sealde  het þam sinhiwum sæs and eorþan tuddorteondra teohha gehwilcre to woruldnytte wæstmas fedan  gesæton þa æfter synne sorgfulre land eard and eþyl unspedigran fremena gehwilcre þonne se frumstol wæs þe hie æfter dæde of adrifen wurdon  ongunnon hie þa be godes hæse bearn astrienan swa him metod bebead  adames and euan aforan wæron freolicu twa frumbearn cenned cain and abel  us cyþaþ bec hu þa dædfruman dugeþa stryndon welan and wiste willgebroþor  oþer his to eorþan elnes tilode se wæs ærboren  oþer æhte heold fæder on fultum oþþæt forþ gewat dægrimes worn  hie þa drihtne lac begen brohton  brego engla beseah on abeles gield eagum sinum cyning eallwihta caines ne wolde tiber sceawian  þæt wæs torn were hefig æt heortan  hygewælm asteah beorne on breostum blatende niþ yrre for æfstum  he þa unræden folmum gefremede freomæg ofsloh broþor sinne and his blod ageat cain abeles  cwealmdreore swealh þæs middangeard monnes swate  æfter wælswenge wea wæs aræred tregena tuddor  of þam twige siþþan ludon laþwende leng swa swiþor reþe wæstme  ræhton wide geond werþeoda wrohtes telgan hrinon hearmtanas hearde and sare drihta bearnum doþ gieta swa of þam brad blado bealwa gehwilces sprytan ongunnon  we þæt spell magon wælgrimme wyrd wope cwiþan nales holunge  ac us hearde sceod freolecu fæmne þurh forman gylt þe wiþ metod æfre men gefremeden eorþbuende siþþan adam wearþ of godes muþe gaste eacen  þa worde frægn wuldres aldor cain hwær abel eorþan wære  him þa se cystleasa cwealmes wyrhta ædre æfter þon andswarode   ne can ic abeles or ne fore hleomæges siþ ne ic hyrde wæs broþer mines   him þa brego engla godspedig gast gean þingade   hwæt befealdest þu folmum þinum wraþum on wælbedd wærfæstne rinc broþor þinne and his blod to me cleopaþ and cigeþ  þu þæs cwealmes scealt wite winnan and on wræc hweorfan awyrged to widan aldre  ne seleþ þe wæstmas eorþe wlitige to woruldnytte ac heo wældreore swealh halge of handum þinum  forþon heo þe hroþra oftihþ glæmes grene folde  þu scealt geomor hweorfan arleas of earde þinum swa þu abele wurde to feorhbanan  forþon þu flema scealt widlast wrecan winemagum laþ   him þa ædre cain andswarode   ne þearf ic ænigre are wenan on woruldrice ac ic forworht hæbbe heofona heahcyning hyldo þine lufan and freode  forþon ic lastas sceal wean on wenum wide lecgan hwonne me gemitte manscyldigne se me feor oþþe neah fæhþe gemonige broþorcwealmes  ic his blod ageat dreor on eorþan  þu to dæge þissum ademest me fram duguþe and adrifest from earde minum  me to aldorbanan weorþeþ wraþra sum  ic awyrged sceal þeoden of gesyhþe þinre hweorfan   him þa selfa oncwæþ sigora drihten   ne þearft þu þe ondrædan deaþes brogan feorhcwealm nu giet þeah þu from scyle freomagum feor fah gewitan  gif þe monna hwelc mundum sinum aldre beneoteþ hine on cymeþ æfter þære synne seofonfeald wracu wite æfter weorce   hine waldend on tirfæst metod tacen sette freoþobeacen frea þy læs hine feonda hwilc mid guþþræce gretan dorste feorran oþþe nean  heht þa from hweorfan meder and magum manscyldigne cnosle sinum  him þa cain gewat gongan geomormod gode of gesyhþe wineleas wrecca and him þa wic geceas eastlandum on eþelstowe fædergeardum feor þær him freolecu mæg ides æfter æþelum eaforan fedde  se æresta wæs enos haten frumbearn caines  siþþan fæsten ongon mid þam cneomagum ceastre timbran  þæt wæs under wolcnum weallfæstenna ærest ealra þara þe æþelingas sweordberende settan heton  þanon his eaforan ærest wocan bearn from bryde on þam burhstede  se yldesta wæs iared haten sunu enoses  siþþan wocan þa þæs cynnes cneowrim icton mægburg caines  malalehel wæs æfter iarede yrfes hyrde fæder on laste oþþæt he forþ gewat  siþþan mathusal magum dælde bearn æfter bearne broþrum sinum æþelinga gestreon oþþæt aldorgedal frod fyrndagum fremman sceolde lif oflætan  lameh onfeng æfter fæder dæge fletgestealdum botlgestreonum  him bryda twa idesa on eþle eaforan feddon ada and sella  þara anum wæs iabal noma se þurh gleawne geþanc herbuendra hearpan ærest handum sinum hlyn awehte swinsigende sweg sunu lamehes  swylce on þære mægþe maga wæs haten on þa ilcan tid tubal cain se þurh snytro sped smiþcræftega wæs and þurh modes gemynd monna ærest sunu lamehes sulhgeweorces fruma wæs ofer foldan siþþan folca bearn æres cuþon and isernes burhsittende brucan wide  þa his wifum twæm wordum sægde lameh seolfa leofum gebeddum adan and sellan unarlic spel   ic on morþor ofsloh minra sumne hyldemaga  honda gewemde on caines cwealme mine fylde mid folmum fæder enoses ordbanan abeles eorþan sealde wældreor weres  wat ic gearwe þæt þam lichryre on last cymeþ soþcyninges seofonfeald wracu micel æfter mane  min sceal swiþor mid grimme gryre golden wurþan fyll and feorhcwealm þonne ic forþ scio   þa wearþ adame on abeles gyld eafora on eþle oþer feded soþfæst sunu þam wæs seth noma  se wæs eadig and his yldrum þah freolic to frofre fæder and meder adames and euan wæs abeles gield on woruldrice  þa word acwæþ ord moncynnes   me ece sunu sealde selfa sigora waldend lifes aldor on leofes stæl þæs þe cain ofsloh and me cearsorge mid þys magotimbre of mode asceaf þeoden usser  him þæs þanc sie   adam hæfde þa he eft ongan him to eþelstæfe oþres strienan bearnes be bryde beorn ellenrof xxx and c þisses lifes wintra on worulde  us gewritu secgaþ þæt her eahta hund iecte siþþan mægþum and mæcgum mægburg sine adam on eorþan  ealra hæfde nigenhund wintra and xxx eac þa he þas woruld þurh gastgedal ofgyfan sceolde  him on laste seth leod weardode eafora æfter yldrum  eþelstol heold and wif begeat  wintra hæfde fif and hundteontig þa he furþum ongan his mægburge men geicean sunum and dohtrum  sethes eafora se yldesta wæs enos haten  se nemde god niþþa bearna ærest ealra siþþan adam stop on grene græs gaste geweorþad  seth wæs gesælig  siþþan strynde seofon winter her suna and dohtra ond eahta hund  ealra hæfde xii and nigonhund þa seo tid gewearþ þæt he friþgedal fremman sceolde  him æfter heold þa he of worulde gewat enos yrfe siþþan eorþe swealh sædberendes sethes lice  he wæs leof gode and lifde her wintra hundnigontig ær he be wife her þurh gebedscipe bearn astrynde  him þa cenned wearþ cainan ærest eafora on eþle  siþþan eahta hund and fiftyno on friþo drihtnes gleawferhþ hæleþ geogoþe strynde suna and dohtra  swealt þa he hæfde frod fyrnwita v and nigonhund  þære cneorisse wæs cainan siþþan æfter enose aldordema weard and wisa  wintra hæfde efne hundseofontig ær him sunu woce  þa wearþ on eþle eafora feded mago cainanes malalehel wæs haten  siþþan eahta hund æþelinga rim and feowertig eac feorum geicte enoses sunu  ealra nigonhund wintra hæfde þa he woruld ofgeaf and tyne eac þa his tiddæge under rodera rum rim wæs gefylled  him on laste heold land and yrfe malalehel siþþan missera worn  se frumgara fif and sixtig wintra hæfde þa he be wife ongann bearna strynan  him bryd sunu meowle to monnum brohte  se maga wæs on his mægþe mine gefræge guma on geogoþe iared haten  lifde siþþan and lissa breac malalehel lange mondreama her woruldgestreona  wintra hæfde fif and hundnigontig þa he forþ gewat and eahta hund  eaforan læfde land and leodweard  longe siþþan geared gumum gold brittade  se eorl wæs æþele æfæst hæleþ and se frumgar his freomagum leof  fif and hundteontig on fyore lifde wintra gebidenra on woruldrice and syxtig eac þa seo sæl gewearþ þæt his wif sunu on woruld brohte  se eafora wæs enoc haten freolic frumbearn  fæder her þa gyt his cynnes forþ cneorim icte eaforan eahta hund  ealra hæfde v and syxtig þa he forþ gewat and nigonhund eac nihtgerimes wine frod wintres þa he þas woruld ofgeaf and geared þa gleawum læfde land and leodweard leofum rince  enoch siþþan ealdordom ahof freoþosped folces wisa nalles feallan let dom and drihtscipe þenden he hyrde wæs heafodmaga  breac blæddaga bearna strynde þreohund wintra  him wæs þeoden hold rodera waldend  se rinc heonon on lichoman lisse sohte drihtnes duguþe nales deaþe swealt middangeardes swa her men doþ geonge and ealde þonne him god heora æhta and ætwist eorþan gestreona on genimeþ and heora aldor somed  ac he cwic gewat mid cyning engla of þyssum lænan life feran on þam gearwum þe his gast onfeng ær hine to monnum modor brohte  he þam yldestan eaforan læfde folc frumbearne  v and syxtig wintra hæfde þa he woruld ofgeaf and eac iii hund  þrage siþþan mathusal heold maga yrfe se on lichoman lengest þissa worulddreama breac  worn gestrynde ær his swyltdæge suna and dohtra  hæfde frod hæle þa he from sceolde niþþum hweorfan nigonhund wintra and hundseofontig to  sunu æfter heold lamech leodgeard lange siþþan woruld bryttade  wintra hæfde twa and hundteontig þa seo tid gewearþ þæt se eorl ongan æþele cennan sunu and dohtor  siþþan lifde fif and hundnigontig frea moniges breac wintra under wolcnum werodes aldor and v hund eac  heold þæt folc teala bearna strynde him byras wocan eaforan and idesa  he þone yldestan no&e  nemde se niþþum ær land bryttade siþþan lamech gewat  hæfde æþelinga aldorwisa v hund wintra þa he furþum ongan bearna strynan þæs þe bec cweþaþ  sem wæs haten sunu noes se yldesta oþer cham þridda iafeth  þeoda tymdon rume under roderum rim miclade monna mægþe geond middangeard sunum and dohtrum  þa giet wæs sethes cynn leofes leodfruman on lufan swiþe drihtne dyre and domeadig oþþæt bearn godes bryda ongunnon on caines cynne secan wergum folce and him þær wif curon ofer metodes est monna eaforan scyldfulra mægþ scyne and fægere  þa reordade rodora waldend wraþ moncynne and þa worde cwæþ   ne syndon me on ferhþe freo from gewitene cneorisn caines ac me þæt cynn hafaþ sare abolgen  nu me sethes bearn torn niwiaþ and him to nimaþ mægeþ to gemæccum minra feonda  þær wifa wlite onwod grome idesa ansien and ece feond folcdriht wera þa ær on friþe wæron   siþþan hundtwelftig geteled rime wintra on worulde wræce bisgodon fæge þeoda hwonne frea wolde on wærlogan wite settan and on deaþ slean dædum scyldige gigantmæcgas gode unleofe micle mansceaþan metode laþe  þa geseah selfa sigoro waldend hwæt wæs monna manes on eorþan and þæt hie wæron womma þriste inwitfulle  he þæt unfægere wera cneorissum gewrecan þohte forgripan gumcynne grimme and sare heardum mihtum  hreaw hine swiþe þæt he folcmægþa fruman aweahte æþelinga ord þa he adam sceop cwæþ þæt he wolde for wera synnum eall aæþan þæt on eorþan wæs forleosan lica gehwilc þara þe lifes gast fæþmum þeahte  eall þæt frea wolde on þære toweardan tide acwellan þe þa nealæhte niþþa bearnum  noe wæs god nergende leof swiþe gesælig sunu lameches domfæst and gedefe  drihten wiste þæt þæs æþelinges ellen dohte breostgehygdum  forþon him brego sægde halig æt hleoþre helm allwihta hwæt he fah werum fremman wolde  geseah unrihte eorþan fulle side sælwongas synnum gehladene widlum gewemde  þa waldend spræc nergend usser and to noe cwæþ   ic wille mid flode folc acwellan and cynna gehwilc cucra wuhta þara þe lyft and flod lædaþ and fedaþ feoh and fuglas  þu scealt friþ habban mid sunum þinum þonne sweart wæter wonne wælstreamas werodum swelgaþ sceaþum scyldfullum  ongyn þe scip wyrcan merehus micel  on þam þu monegum scealt reste geryman and rihte setl ælcum æfter agenum eorþan tudre  gescype scylfan on scipes bosme  þu þæt fær gewyrc fiftiges wid þrittiges heah and þreohund lang elngemeta and wiþ yþa gewyrc gefeg fæste  þær sceal fæsl wesan cwiclifigendra cynna gehwilces on þæt wudufæsten wocor gelæded eorþan tudres  earc sceal þy mare   noe fremede swa hine nergend heht hyrde þam halgan heofoncyninge ongan ofostlice þæt hof wyrcan micle merecieste  magum sægde þæt wæs þrealic þing þeodum toweard reþe wite  hie ne rohton þæs  geseah þa ymb wintra worn wærfæst metod geofonhusa mæst gearo hlifigean innan and utan eorþan lime gefæstnod wiþ flode fær noes þy selestan  þæt is syndrig cynn  symle biþ þy heardra þe hit hreoh wæter swearte sæstreamas swiþor beataþ  þa to noe cwæþ nergend usser   ic þe þæs mine monna leofost wære gesylle þæt þu weg nimest and feora fæsl þe þu ferian scealt geond deop wæter dægrimes worn on lides bosme  læd swa ic þe hate under earce bord eaforan þine frumgaran þry and eower feower wif  ond þu seofone genim on þæt sundreced tudra gehwilces geteled rimes þara þe to mete mannum lifige and þara oþerra ælces twa  swilce þu of eallum eorþan wæstmum wiste under wægbord werodum gelæde þam þe mid sceolon mereflod nesan  fed freolice feora wocre oþ ic þære lafe lagosiþa eft reorde under roderum ryman wille  gewit þu nu mid hiwum on þæt hof gangan gasta werode  ic þe godne wat fæsthydigne  þu eart freoþo wyrþe ara mid eaforum  ic on andwlitan nu ofor seofon niht sigan læte wællregn ufan widre eorþan  feowertig daga fæhþe ic wille on weras stælan and mid wægþreate æhta and agend eall acwellan þa beutan beoþ earce bordum þonne sweart racu stigan onginneþ   him þa noe gewat swa hine nergend het under earce bord eaforan lædan weras on wægþæl and heora wif somed  and eall þæt to fæsle frea ælmihtig habban wolde under hrof gefor to heora ætgifan swa him ælmihtig weroda drihten þurh his word abead  him on hoh beleac heofonrices weard merehuses muþ mundum sinum sigora waldend and segnade earce innan agenum spedum nergend usser  noe hæfde sunu lameches syxhund wintra þa he mid bearnum under bord gestah gleaw mid geogoþe be godes hæse dugeþum dyrum  drihten sende regn from roderum and eac rume let willeburnan on woruld þringan of ædra gehwære egorstreamas swearte swogan  sæs up stigon ofer stæþweallas  strang wæs and reþe se þe wætrum weold  wreah and þeahte manfæhþu bearn middangeardes wonnan wæge wera eþelland  hof hergode hygeteonan wræc metod on monnum  mere swiþe grap on fæge folc feowertig daga nihta oþer swilc  niþ wæs reþe wællgrim werum  wuldorcyninges yþa wræcon arleasra feorh of flæschoman  flod ealle wreah hreoh under heofonum hea beorgas geond sidne grund and on sund ahof earce from eorþan and þa æþelo mid þa segnade selfa drihten scyppend usser þa he þæt scip beleac  siþþan wide rad wolcnum under ofer holmes hrincg hof seleste for mid fearme  fære ne moston wægliþendum wætres brogan hæste hrinon ac hie halig god ferede and nerede  fiftena stod deop ofer dunum se drenceflod monnes elna  þæt is mæro wyrd  þam æt niehstan wæs nan to gedale nymþe heof wæs ahafen on þa hean lyft þa se egorhere eorþan tuddor eall acwealde buton þæt earce bord heold heofona frea þa hine halig god ece upp forlet edmodne flod streamum stigan stiþferhþ cyning  þa gemunde god mereliþende sigora waldend sunu lameches and ealle þa wocre þe he wiþ wætre beleac lifes leohtfruma on lides bosme  gelædde þa wigend weroda drihten worde ofer widland  willflod ongan lytligan eft  lago ebbade sweart under swegle  hæfde soþ metod eaforum egstream eft gecyrred torhtne ryne regn gestilled  for famig scip l and c nihta under roderum siþþan nægledbord fær seleste flod up ahof oþþæt rimgetæl reþre þrage daga forþ gewat  þa on dunum gesæt heah mid hlæste holmærna mæst earc noes þe armenia hatene syndon  þær se halga bad sunu lameches soþra gehata lange þrage hwonne him lifes weard frea ælmihtig frecenra siþa reste ageafe þæra he rume dreah þa hine on sunde geond sidne grund wonne yþa wide bæron  holm wæs heononweard  hæleþ langode wægliþende swilce wif heora hwonne hie of nearwe ofer nægledbord ofer streamstaþe stæppan mosten and of enge ut æhta lædan  þa fandode forþweard scipes hwæþer sincende sæflod þa gyt wære under wolcnum  let þa ymb worn daga þæs þe heah hlioþo horde onfengon and æþelum eac eorþan tudres sunu lameches sweartne fleogan hrefn ofer heahflod of huse ut  noe tealde þæt he on neod hine gif he on þære lade land ne funde ofer sid wæter secan wolde on wægþele  eft him seo wen geleah ac se feond gespearn fleotende hreaw  salwigfeþera secan nolde  he þa ymb seofon niht sweartum hrefne of earce forlet æfter fleogan ofer heah wæter haswe culufran on fandunga hwæþer famig sæ deop þa gyta dæl ænigne grenre eorþan ofgifen hæfde  heo wide hire willan sohte and rume fleah  nohweþere reste fand þæt heo for flode fotum ne meahte land gespornan ne on leaf treowes steppan for streamum ac wæron steap hleoþo bewrigen mid wætrum  gewat se wilda fugel on æfenne earce secan ofer wonne wæg werig sigan hungri to handa halgum rince  þa wæs culufre eft of cofan sended ymb wucan wilde  seo wide fleah oþþæt heo rumgal restestowe fægere funde and þa fotum stop on beam hyre  gefeah bliþemod þæs þe heo gesittan swiþe werig on treowes telgum torhtum moste  heo feþera onsceoc gewat fleogan eft mid lacum hire liþend brohte elebeames twig an to handa grene blædæ  þa ongeat hraþe flotmonna frea þæt wæs frofor cumen earfoþsiþa bot  þa gyt se eadega wer ymb wucan þriddan wilde culufran ane sende  seo eft ne com to lide fleogan ac heo land begeat grene bearwas  nolde gladu æfre under salwed bord syþþan ætywan on þellfæstenne þa hire þearf ne wæs  þa to noe spræc nergend usser heofonrices weard halgan reorde   þe is eþelstol eft gerymed lisse on lande lagosiþa rest fæger on foldan  gewit on freþo gangan ut of earce and on eorþan bearm of þam hean hofe hiwan læd þu and ealle þa wocre þe ic wægþrea on liþe nerede þenden lago hæfde þrymme geþeahte þridda eþyl   he fremede swa and frean hyrde stah ofer streamweall swa him seo stefn bebead lustum miclum and alædde þa of wægþele wraþra lafe  þa noe ongan nergende lac rædfæst reþran and recene genam on eallum dæl æhtum sinum þam þe him to dugeþum drihten sealde gleaw to þam gielde and þa gode selfum torhtmod hæle tiber onsægde cyninge engla  huru cuþ dyde nergend usser þa he noe gebletsade and his bearn somed þæt he þæt gyld on þanc agifen hæfde and on geogoþhade godum dædum ær geearnod þæt him ealra wæs ara este ælmihtig god domfæst dugeþa  þa gyt drihten cwæþ wuldris aldor word to noe   tymaþ nu and tiedraþ tires brucaþ mid gefean fryþo  fyllaþ eorþan eall geiceaþ  eow is eþelstol and holmes hlæst and heofonfuglas and wildu deor on geweald geseald eorþe ælgrene and eacen feoh  næfre ge mid blode beodgereordu unarlice eowre þicgeaþ besmiten mid synne sawldreore  ælc hine selfa ærest begrindeþ gastes dugeþum þæra þe mid gares orde oþrum aldor oþþringeþ  ne þearf he þy edleane gefeon modgeþance ac ic monnes feorh to slagan sece swiþor micle and to broþor banan þæs þe blodgyte wællfyll weres wæpnum gespedeþ morþ mid mundum  monn wæs to godes anlicnesse ærest gesceapen  ælc hafaþ magwlite metodes and engla þara þe healdan wile halige þeawas  weaxaþ and wridaþ wilna brucaþ ara on eorþan  æþelum fyllaþ eowre fromcynne foldan sceatas teamum and tudre  ic eow treowa þæs mine selle þæt ic on middangeard næfre egorhere eft gelæde wæter ofer widland  ge on wolcnum þæs oft and gelome andgiettacen magon sceawigan þonne ic scurbogan minne iewe þæt ic monnum þas wære gelæste þenden woruld standeþ   þa wæs se snotra sunu lamehes of fere acumen flode on laste mid his eaforum þrim yrfes hyrde and heora feower wif  nemde wæron percoba olla olliua olliuani wærfæst metode wætra lafe  hæleþ hygerofe hatene wæron suna noes sem and cham iafeþ þridda  from þam gumrincum folc geludon and gefylled wearþ eall þes middangeard monna bearnum  þa noe ongan niwan stefne mid hleomagum ham staþelian and to eorþan him ætes tilian  won and worhte wingeard sette seow sæda fela sohte georne þa him wlitebeorhte wæstmas brohte geartorhte gife grene folde  þa þæt geeode þæt se eadega wer on his wicum wearþ wine druncen swæf symbelwerig and him selfa sceaf reaf of lice  swa gerysne ne wæs læg þa limnacod  he lyt ongeat þæt him on his inne swa earme gelamp þa him on hreþre heafodswima on þæs halgan hofe heortan clypte  swiþe on slæpe sefa nearwode þæt he ne mihte on gemynd drepen hine handum self mid hrægle wryon and sceome þeccan swa gesceapu wæron werum and wifum siþþan wuldres þegn ussum fæder and meder fyrene sweorde on laste beleac lifes eþel  þa com ærest cam in siþian eafora noes þær his aldor læg ferhþe forstolen  þær he freondlice on his agenum fæder are ne wolde gesceawian ne þa sceonde huru hleomagum helan ac he hlihende broþrum sægde hu se beorn hine reste on recede  hie þa raþe stopon heora andwlitan in bewrigenum under loþum listum þæt hie leofum men geoce gefremede  gode wæron begen sem and iafeþ  þa of slæpe onbrægd sunu lamehes and þa sona ongeat þæt him cynegodum cham ne wolde þa him wæs are þearf ænige cyþan hyldo and treowa  þæt þam halgan wæs sar on mode ongan þa his selfes bearn wordum wyrgean cwæþ he wesan sceolde hean under heofnum hleomaga þeow cham on eorþan  him þa cwyde syþþan and his fromcynne frecne scodon  þa nyttade noe siþþan mid sunum sinum sidan rices þreohund wintra þisses lifes freomen æfter flode and fiftig eac þa he forþ gewat  siþþan his eaforan ead bryttedon bearna stryndon  him wæs beorht wela  þa wearþ iafeþe geogoþ afeded hyhtlic heorþwerod heafodmaga sunu and dohtra  he wæs selfa til heold a rice eþeldreamas blæd mid bearnum oþþæt breosta hord gast ellorfus gangan sceolde to godes dome  geomor siþþan fæder flettgesteald freondum dælde swæsum and gesibbum sunu iafeþes  þæs teames wæs tuddor gefylled unlytel dæl eorþan gesceafta  swilce chames suno cende wurdon eaforan on eþle  þa yldestan chus and chanan hatene wæron ful freolice feorh frumbearn chames  chus wæs æþelum heafodwisa wilna brytta and worulddugeþa broþrum sinum botlgestreona fæder on laste siþþan forþ gewat cham of lice þa him cwealm gesceod  se magoræswa mægþe sinre domas sægde oþþæt his dogora wæs rim aurnen  þa se rinc ageaf eorþcunde ead sohte oþer lif fæder nebroþes  frumbearn siþþan eafora chuses yrfestole weold widmære wer swa us gewritu secgeaþ þæt he moncynnes mæste hæfde on þam mældagum mægen and strengo  se wæs babylones bregorices fruma ærest æþelinga  eþelþrym onhof rymde and rærde  reord wæs þa gieta eorþbuendum an gemæne  swilce of cames cneorisse woc wermægþa fela  of þam widfolce cneorim micel cenned wæron  þa wearþ seme suna and dohtra on woruldrice worn afeded freora bearna ær þon frod cure wintrum wælreste werodes aldor  on þære mægþe wæron men tile þara an wæs eber haten eafora semes  of þam eorle woc unrim þeoda þa nu æþelingas ealle eorþbuend ebrei hataþ  gewiton him þa eastan æhta lædan feoh and feorme  folc wæs anmod  rofe rincas sohton rumre land oþþæt hie becomon corþrum miclum folc ferende þær hie fæstlice æþelinga bearn eard genamon  gesetton þa sennar sidne and widne leoda ræswan  leofum mannum heora geardagum grene wongas fægre foldan him forþwearde on þære dægtide duguþe wæron wilna gehwilces weaxende sped  þa þær mon mænig be his mægwine æþeling anmod oþerne bæd þæs hie him to mærþe ær seo mengeo eft geond foldan bearm tofaran sceolde leoda mægþe on landsocne burh geworhte and to beacne torr up arærde to rodortunglum  þæs þe hie gesohton sennera feld swa þa foremeahtige folces ræswan þa yldestan oft and gelome liþsum gewunedon  larum sohton weras to weorce and to wrohtscipe oþþæt for wlence and for wonhygdum cyþdon cræft heora ceastre worhton and to heofnum up hlædræ rærdon strengum stepton stænenne weall ofer monna gemet mærþa georne hæleþ mid honda  þa com halig god wera cneorissa weorc sceawigan beorna burhfæsten and þæt beacen somed þe to roderum up ræran ongunnon adames eaforan and þæs unrædes stiþferhþ cyning steore gefremede þa he reþemod reorde gesette eorþbuendum ungelice þæt hie þære spæce sped ne ahton  þa hie gemitton mihtum spedge teoche æt torre getalum myclum weorces wisan ne þær wermægþa ænig wiste hwæt oþer cwæþ  ne meahte hie gewurþan weall stænenne up forþ timbran ac hie earmlice heapum tohlocon hleoþrum gedælde  wæs oþerre æghwilc worden mægburh fremde siþþan metod tobræd þurh his mihta sped monna spræce  toforan þa on feower wegas æþelinga bearn ungeþeode on landsocne  him on laste bu stiþlic stantorr and seo steape burh samod samworht on sennar stod  weox þa under wolcnum and wriþade mægburh semes oþþæt mon awoc on þære cneorisse cynebearna rim þancolmod wer þeawum hydig  wurdon þam æþelinge eaforan acende in babilone bearn afeded freolicu tu and þa frumgaran hæleþ higerofe hatene wæron abraham and aaron  þam eorlum wæs frea engla bam freond and aldor  þa wearþ aarone eafora feded leoflic on life þam wæs loth noma  þa magorincas metode geþungon abraham and loth unforcuþlice swa him from yldrum æþelu wæron on woruldrice  forþon hie wide nu dugeþum demaþ drihtfolca bearn  þa þæs mæles wæs mearc agongen þæt him abraham idese brohte wif to hame þær he wic ahte fæger and freolic  seo fæmne wæs sarra haten þæs þe us secgeaþ bec  hie þa wintra fela woruld bryttedon sinc ætsomne sibbe heoldon geara mengeo  nohwæþre gifeþe wearþ abrahame þa gyt þæt him yrfeweard wlitebeorht ides on woruld brohte sarra abrahame suna and dohtra  gewat him þa mid cnosle ofer caldea folc feran mid feorme fæder abrahames  snotor mid gesibbum secean wolde cananea land  hine cneowmægas metode gecorene mid siþedon of þære eþeltyrf abraham and loth  him þa cynegode on carran æþelinga bearn eard genamon weras mid wifum  on þam wicum his fæder abrahames feorh gesealde wærfæst hæle  wintra hæfde twa hundteontig geteled rime and fife eac þa he forþ gewat misserum frod metodsceaft seon  þa se halga spræc heofonrices weard to abrahame ece drihten   gewit þu nu feran and þine fare lædan ceapas to cnosle  carran ofgif fæder eþelstol  far swa ic þe hate monna leofost and þu minum wel larum hyre and þæt land gesec þe ic þe ælgrene ywan wille brade foldan  þu gebletsad scealt on mundbyrde minre lifigan  gif þe ænig eorþbuendra mid wean greteþ ic hine wergþo on mine sette and modhete longsumne niþ  lisse selle wilna wæstme þam þe wurþiaþ  þurh þe eorþbuende ealle onfoþ folcbearn freoþo and freondscipe blisse minre and bletsunge on woruldrice  wriþende sceal mægþe þinre monrim wesan swiþe under swegle sunum and dohtrum oþþæt fromcyme folde weorþeþ þeodlond monig þine gefylled   him þa abraham gewat æhte lædan of egipta eþelmearce gumcystum god golde and seolfre swiþfeorm and gesælig swa him sigora weard waldend usser þurh his word abead ceapas from carran  sohton cananea lond and leodgeard  þa com leof gode on þa eþelturf idesa lædan swæse gebeddan and his suhtrian wif on willan  wintra hæfde fif and hundseofontig þa he faran sceolde carran ofgifan and cneowmagas  him þa feran gewat fæder ælmihtiges lare gemyndig land sceawian geond þa folcsceare be frean hæse abraham wide oþþæt ellenrof to sicem com siþe spedig cynne cananeis  þa hine cyning engla abrahame iewde selfa domfæst wereda and drihten cwæþ   þis is seo eorþe þe ic ælgrene tudre þinum torhte wille wæstmum gewlo on geweald don rume rice   þa se rinc gode wibed worhte and þa waldende lifes leohtfruman lac onsægde gasta helme  him þa gyt gewat abraham eastan eagum wlitan on landa cyst lisse gemunde heofonweardes gehat þa him þurh halig word sigora self cyning soþ gecyþde oþþæt drihtweras duguþum geforan þær is botlwela bethlem haten  beorn bliþemod and his broþorsunu forþ oferforan folcmæro land eastan mid æhtum æfæste men weallsteapan hleoþu and him þa wic curon þær him wlitebeorhte wongas geþuhton  abraham þa oþere siþe wibed worhte  he þær wordum god torhtum cigde tiber onsægde his liffrean him þæs lean ageaf nalles hneawlice þurh his hand metend on þam gledstyde gumcystum til  þær ræsbora þrage siþþan wicum wunode and wilna breac beorn mid bryde oþþæt brohþrea cananea wearþ cynne getenge hunger se hearda hamsittendum wælgrim werum  him þa wishydig abraham gewat on egypte drihtne gecoren drohtaþ secan fleah wærfæst wean  wæs þæt wite to strang  abraham maþelode geseah egypta hornsele hwite and hea byrig beorhte blican  ongan þa his bryd frea wishydig wer wordum læran   siþþan egypte eagum moton on þinne wlite wlitan wlance monige þonne æþelinga eorlas wenaþ mæg ælfscieno þæt þu min sie beorht gebedda þe wile beorna sum him geagnian  ic me onegan mæg þæt me wraþra sum wæpnes ecge for freondmynde feore beneote  saga þu sarra þæt þu sie sweostor min lices mæge þonne þe leodweras fremde fricgen hwæt sie freondlufu ellþeodigra uncer twega feorrencumenra  þu him fæste hel soþan spræce  swa þu minum scealt feore gebeorgan gif me freoþo drihten on woruldrice waldend usser an ælmihtig swa he ær dyde lengran lifes  se us þas lade sceop þæt we on egiptum are sceolde fremena friclan and us fremu secan   þa com ellenrof eorl siþian abraham mid æhtum on egypte þær him folcweras fremde wæron wine uncuþe  wordum spræcon ymb þæs wifes wlite wlonce monige dugeþum dealle  him drihtlicu mæg on wlite modgum mænegum þuhte cyninges þegnum  hie þæt cuþ dydon heora folcfrean and fægerro lyt for æþelinge idese sunnon ac hie sarran swiþor micle wynsumne wlite wordum heredon oþþæt he lædan heht leoflic wif to his selfes sele  sinces brytta æþelinga helm heht abrahame duguþum stepan  hwæþere drihten wearþ frea faraone fah and yrre for wifmyne  þæs wraþe ongeald hearde mid hiwum hægstealdra wyn  ongæt hwæþere gumena aldor hwæt him waldend wræc witeswingum  heht him abraham to egesum geþreadne brego egipto and his bryd ageaf wif to gewealde  heht him wine ceosan ellor æþelingas oþre dugeþe  abead þa þeodcyning þegnum sinum ombihtscealcum þæt hie hine arlice ealles onsundne eft gebrohten of þære folcsceare þæt he on friþe wære  þa abraham æhte lædde of egypta eþelmearce  hie ellenrofe idese feredon bryd and begas þæt hie to bethlem on cuþe wic ceapas læddon eadge eorþwelan oþre siþe wif on willan and heora woruldgestreon  ongunnon him þa bytlian and heora burh ræran and sele settan salo niwian  weras on wonge wibed setton neah þam þe abraham æror rærde his waldende þa westan com  þær se eadga eft ecan drihtnes niwan stefne noman weorþade  tilmodig eorl tiber onsægde þeodne engla þancode swiþe lifes leohtfruman lisse and ara  wunedon on þam wicum hæfdon wilna geniht abraham and loth  ead bryttedon oþþæt hie on þam lande ne meahton leng somed blædes brucan and heora begra þær æhte habban ac sceoldon arfæste þa rincas þy rumor secan ellor eþelseld  oft wæron teonan wærfæstra wera weredum gemæne heardum hearmplega  þa se halga ongan ara gemyndig abraham sprecan fægre to lothe   ic eom fædera þin sibgebyrdum þu min suhterga  ne sceolon unc betweonan teonan weaxan wroht wriþian ne þæt wille god  ac wit synt gemagas  unc gemæne ne sceal elles awiht nymþe ealltela lufu langsumu  nu þu loth geþenc þæt unc modige ymb mearce sittaþ þeoda þrymfæste þegnum and gesiþþum folc cananea and feretia rofum rincum  ne willaþ rumor unc landriht heora  forþon wit lædan sculon teon of þisse stowe and unc staþolwangas rumor secan  ic ræd sprece bearn arones begra uncer soþne secge  ic þe selfes dom life leofa  leorna þe seolfa and geþancmeta þine mode on hwilce healfe þu wille hwyrft don cyrran mid ceape nu ic þe cyst abead   him þa loth gewat land sceawigan be iordane grene eorþan  seo wæs wætrum weaht and wæstmum þeaht lagostreamum leoht and gelic godes neorxnawange oþþæt nergend god for wera synnum wylme gesealde sodoman and gomorran sweartan lige  him þa eard geceas and eþelsetl sunu arones on sodoma byrig  æhte sine ealle lædde beagas from bethlem and botlgestreon welan wunden gold  wunode siþþan be iordane geara mænego  þær folcstede fægre wæron men arlease metode laþe  wæron sodomisc cynn synnum þriste dædum gedwolene  drugon heora selfra ecne unræd  æfre ne wolde þam leodþeawum loth onfon ac he þære mægþe monwisan fleah þeah þe he on þam lande lifian sceolde facen and fyrene and hine fægre heold þeawfæst and geþyldig on þam þeodscipe emne þon gelicost lara gemyndig þe he ne cuþe hwæt þa cynn dydon  abraham wunode eþeleardum cananea forþ  hine cyning engla metod moncynnes mundbyrde heold wilna wæstmum and worulddugeþum lufum and lissum  forþon his lof secgaþ wide under wolcnum wera cneorisse foldwonga bearn  he frean hyrde estum on eþle þenden he eardes breac halig and higefrod  næfre hleowlora æt edwihtan æfre weorþeþ feorhberendra forht and acol mon for metode þe him æfter a þurh gemynda sped mode and dædum worde and gewitte wise þance oþ his ealdorgedal oleccan wile  þa ic aldor gefrægn elamitarna fromne folctogan fyrd gebeodan orlahomar  him ambrafel of sennar side worulde for on fultum  gewiton hie feower þa þeodcyningas þrymme micle secan suþ þanon sodoman and gomorran  þa wæs guþhergum be iordane wera eþelland wide geondsended folde feondum  sceolde forht monig blachleor ides bifiende gan on fremdes fæþm  feollon wergend bryda and beaga bennum seoce  him þa togeanes mid guþþræce fife foran folccyningas sweotum suþon woldon sodome burh wraþum werian  þa wintra xii norþmonnum ær niede sceoldon gombon gieldan and gafol sellan oþþæt þa leode leng ne woldon elamitarna aldor swiþan folcgestreonum ac him from swicon  foron þa tosomne francan wæron hlude wraþe wælherigas  sang se wanna fugel under deoreþsceaftum deawigfeþera hræs on wenan  hæleþ onetton on mægencorþrum modum þryþge oþþæt folcgetrume gefaren hæfdon sid tosomne suþan and norþan helmum þeahte  þær wæs heard plega wælgara wrixl wigcyrm micel hlud hildesweg  handum brugdon hæleþ of scæþum hringmæled sweord ecgum dihtig  þær wæs eaþfynde eorle orlegceap se þe ær ne wæs niþes genihtsum  norþmen wæron suþfolcum swice  wurdon sodomware and gomorre goldes bryttan æt þæm lindcrodan leofum bedrorene fyrdgesteallum  gewiton feorh heora fram þam folcstyde fleame nergan secgum ofslegene  him on swaþe feollon æþelinga bearn ecgum ofþegde willgesiþþas  hæfde wigsigor elamitarna ordes wisa weold wælstowe  gewat seo wæpna laf fæsten secan  fynd gold strudon ahudan þa mid herge hordburh wera sodoman and gomorran þa sæl ageald mære ceastra  mægþ siþedon fæmnan and wuduwan freondum beslægene from hleowstole  hettend læddon ut mid æhtum abrahames mæg of sodoma byrig  we þæt soþ magon secgan furþur hwelc siþþan wearþ æfter þæm gehnæste herewulfa siþ þara þe læddon loth and leoda god suþmonna sinc sigore gulpon  him þa secg hraþe gewat siþian an gara laf se þa guþe genæs abraham secan  se þæt orlegweorc þam ebriscan eorle gecyþde forslegen swiþe sodoma folc leoda duguþe and lothes siþ  þa þæt inwitspell abraham sægde freondum sinum  bæd him fultumes wærfæst hæleþ willgeþoftan aner and manre escol þriddan cwæþ þæt him wære weorce on mode sorga sarost þæt his suhtriga þeownyd þolode  bæd him þræcrofe þa rincas þæs ræd ahicgan þæt his hyldemæg ahreded wurde beorn mid bryde  him þa broþor þry æt spræce þære spedum miclum hældon hygesorge heardum wordum ellenrofe and abrahame treowa sealdon þæt hie his torn mid him gewræcon on wraþum oþþe on wæl feollan  þa se halga heht his heorþwerod wæpna onfon  he þær wigena fand æscberendra xviii and ccc eac þeodenholdra þara þe he wiste þæt meahte wel æghwylc on fyrd wegan fealwe linde  him þa abraham gewat and þa eorlas þry þe him ær treowe sealdon mid heora folcgetrume  wolde his mæg huru loth alynnan of laþscipe  rincas wæron rofe randas wægon forþ fromlice on foldwege  hildewulfas herewicum neh gefaren hæfdon  þa he his frumgaran wishydig wer wordum sægde þares afera him wæs þearf micel þæt hie on twa healfe grimme guþgemot gystum eowdon heardne handplegan  cwæþ þæt him se halga ece drihten eaþe mihte æt þam spereniþe spede lænan  þa ic neþan gefrægn under nihtscuwan hæleþ to hilde  hlyn wearþ on wicum scylda and sceafta sceotendra fyll guþflana gegrind  gripon unfægre under sceat werum scearpe garas and feonda feorh feollon þicce þær hlihende huþe feredon secgas and gesiþþas  sigor eft ahwearf of norþmonna niþgeteone æsctir wera  abraham sealde wig to wedde nalles wunden gold for his suhtrigan sloh and fylde feond on fitte  him on fultum grap heofonrices weard  hergas wurdon feower on fleame folccyningas leode ræswan  him on laste stod hihtlic heorþwerod and hæleþ lagon on swaþe sæton þa þe sodoma and gomorra golde berofan bestrudon stigwitum  him þæt stiþe geald fædera lothes  fleonde wæron elamitarna aldorduguþe dome bedrorene oþþæt hie domasco unfeor wæron  gewat him abraham þa on þa wigrode wiþertrod seon laþra monna  loth wæs ahreded eorl mid æhtum idesa hwurfon wif on willan  wide gesawon freora feorhbanan fuglas slitan on ecgwale  abraham ferede suþmonna eft sinc and bryda æþelinga bearn oþle nior mægeþ heora magum  næfre mon ealra lifigendra her lytle werede þon wurþlicor wigsiþ ateah þara þe wiþ swa miclum mægne geræsde  þa wæs suþ þanon sodoma folce guþspell wegen hwelc gromra wearþ feonda fromlad  gewat him frea leoda eorlum bedroren abraham secan freonda feasceaft  him ferede mid solomia sinces hyrde  þæt wæs se mæra melchisedec leoda bisceop  se mid lacum com fyrdrinca fruman fægre gretan abraham arlice and him on sette godes bletsunge and swa gyddode   wæs þu gewurþod on wera rime for þæs eagum þe þe æsca tir æt guþe forgeaf  þæt is god selfa se þe hettendra herga þrymmas on geweald gebræc and þe wæpnum læt rancstræte forþ rume wyrcan huþe ahreddan and hæleþ fyllan  on swaþe sæton  ne meahton siþwerod guþe spowan ac hie god flymde se þe æt feohtan mid frumgarum wiþ ofermægnes egsan sceolde handum sinum and halegu treow seo þu wiþ rodora weard rihte healdest   him þa se beorn bletsunga lean þurh hand ageaf and þæs hereteames ealles teoþan sceat abraham sealde godes bisceope  þa spræc guþcyning sodoma aldor secgum befylled to abrahame him wæs ara þearf   forgif me mennen minra leoda þe þu ahreddest herges cræftum wera wælclommum  hafa þe wunden gold þæt ær agen wæs ussum folce feoh and frætwa  læt me freo lædan eft on eþel æþelinga bearn on weste wic wif and cnihtas earme wydewan  eaforan syndon deade folcgesiþas nymþe fea ane þe me mid sceoldon mearce healdan   him þa abraham andswarode ædre for eorlum elne gewurþod dome and sigore drihtlice spræc   ic þe gehate hæleþa waldend for þam halgan þe heofona is and þisse eorþan agendfrea wordum minum nis woruldfeoh þe ic me agan wille sceat ne scilling þæs ic on sceotendum þeoden mæra þines ahredde æþelinga helm þy læs þu eft cweþe þæt ic wurde willgesteallum eadig on eorþan ærgestreonum sodoma rices  ac þu selfa most heonon huþe lædan þe ic þe æt hilde gesloh ealle buton dæle þissa drihtwera aneres and mamres and escoles  nelle ic þa rincas rihte benæman ac hie me fulleodon æt æscþræce fuhton þe æfter frofre  gewit þu ferian nu ham hyrsted gold and healsmægeþ leoda idesa  þu þe laþra ne þearft hæleþa hildþræce hwile onsittan norþmanna wig  ac nefuglas under beorhhleoþum blodige sittaþ þeodherga wæle þicce gefylled   gewat him þa se healdend ham siþian mid þy hereteame þe him se halga forgeaf ebrea leod arna gemyndig  þa gen abrahame eowde selfa heofona heahcyning halige spræce trymede tilmodigne and him to reordode   meda syndon micla þina  ne læt þu þe þin mod asealcan wærfæst willan mines  ne þearft þu þe wiht ondrædan þenden þu mine lare læstest ac ic þe lifigende her wiþ weana gehwam wreo and scylde folmum minum  ne þearft þu forht wesan   abraham þa andswarode dædrof drihtne sinum frægn hine dægrime frod   hwæt gifest þu me gasta waldend freomanna to frofre nu ic þus feasceaft eom  ne þearf ic yrfestol eaforan bytlian ænegum minra ac me æfter sculon mine woruldmagas welan bryttian  ne sealdest þu me sunu  forþon mec sorg dreceþ on sefan swiþe  ic sylf ne mæg ræd ahycgan  gæþ gerefa min fægen freobearnum  fæste mynteþ ingeþancum þæt me æfter sie eaforan sine yrfeweardas  geseoþ þæt me of bryde bearn ne wocon   him þa ædre god andswarode   næfre gerefan rædaþ þine eafora yrfe ac þin agen bearn frætwa healdeþ þonne þin flæsc ligeþ  sceawa heofon and hyrste gerim rodores tungel þa nu rume heora wuldorfæstne wlite wide dælaþ ofer brad brymu beorhte scinan  swilc biþ mægburge menigo þinre folcbearnum frome  ne læt þu þin ferhþ wesan sorgum asæled  gien þe sunu weorþeþ bearn of bryde þurh gebyrd cumen se þe æfter biþ yrfes hyrde gode mære  ne geomra þu  ic eom se waldend se þe for wintra fela of caldea ceastre alædde feowera sumne gehet þe folcstede wide to gewealde  ic þe wære nu mago ebrea mine selle þæt sceal fromcynne folde þine sidland manig geseted wurþan eorþan sceatas oþ eufraten and from egypta eþelmearce swa mid niþas swa nilus sceadeþ and eft wendelsæ wide rice  eall þæt sculon agan eaforan þine þeodlanda gehwilc swa þa þreo wæter steape stanbyrig streamum bewindaþ famige flodas folcmægþa byht   þa wæs sarran sar on mode þæt him abrahame ænig ne wearþ þurh gebedscipe bearn gemæne freolic to frofre  ongann þa ferhþcearig to were sinum wordum mæþlan   me þæs forwyrnde waldend heofona þæt ic mægburge moste þinre rim miclian roderum under eaforum þinum  nu ic eom orwena þæt unc se eþylstæf æfre weorþe gifeþe ætgædere  ic eom geomorfrod  drihten min do swa ic þe bidde  her is fæmne freolecu mæg ides egyptisc an on gewealde  hat þe þa recene reste gestigan and afanda hwæþer frea wille ænigne þe yrfewearda on woruld lætan þurh þæt wif cuman   þa se eadega wer idese larum geþafode heht him þeowmennen on bedd gan bryde larum  hire mod astah þa heo wæs magotimbre be abrahame eacen worden  ongan æfþancum agendfrean halsfæst herian higeþryþe wæg wæs laþwendo lustum ne wolde þeowdom þolian ac heo þriste ongan wiþ sarran swiþe winnan  þa ic þæt wif gefrægn wordum cyþan hire mandrihtne modes sorge sarferhþ sægde and swiþe cwæþ   ne fremest þu gerysnu and riht wiþ me  þafodest þu gena þæt me þeowmennen siþþan agar þe idese laste beddreste gestah swa ic bena wæs drehte dogora gehwam dædum and wordum unarlice  þæt agar sceal ongieldan gif ic mot for þe mine wealdan abraham leofa  þæs sie ælmihtig drihtna drihten dema mid unc twih   hire þa ædre andswarode wishidig wer wordum sinum   ne forlæte ic þe þenden wit lifiaþ bu arna lease ac þu þin agen most mennen ateon swa þin mod freoþ   þa wearþ unbliþe abrahames cwen hire worcþeowe wraþ on mode heard and hreþe higeteonan spræc fræcne on fæmnan  heo þa fleon gewat þrea and þeowdom  þolian ne wolde yfel and ondlean þæs þe ær dyde to sarran ac heo on siþ gewat westen secan  þær hie wuldres þegn engel drihtnes an gemitte geomormode se hie georne frægn   hwider fundast þu feasceaft ides siþas dreogan  þec sarre ah   heo him ædre andswarode   ic fleah wean wana wilna gehwilces hlæfdigan hete hean of wicum tregan and teonan  nu sceal tearighleor on westenne witodes bidan hwonne of heortan hunger oþþe wulf sawle and sorge somed abregde   hire þa se engel andswarode   ne ceara þu feor heonon fleame dælan somwist incre ac þu sece eft earna þe ara eaþmod ongin dreogan æfter dugeþum wes drihtenhold  þu scealt agar abrahame sunu on woruld bringan  ic þe wordum nu minum secge þæt se magorinc sceal mid yldum wesan ismahel haten  se biþ unhyre orlæggifre and wiþerbreca wera cneorissum magum sinum  hine monige on wraþe winnaþ mid wæpenþræce  of þam frumgaran folc awæcniaþ þeod unmæte  gewit þu þinne eft waldend secan  wuna þæm þe agon   heo þa ædre gewat engles larum hire hlafordum swa se halga bebead godes ærendgast gleawan spræce  þa wearþ abrahame ismael geboren efne þa he on worulde wintra hæfde vi and lxxx  sunu weox and þah swa se engel ær þurh his agen word fæle freoþoscealc fæmnan sægde  þa se þeoden ymb xiii gear ece drihten wiþ abrahame spræc   leofa swa ic þe lære læst uncre wel treowrædenne  ic þe on tida gehwone duguþum stepe  wes þu dædum from willan mines  ic þa wære forþ soþe gelæste þe ic þe sealde geo frofre to wedde þæs þin ferhþ bemearn  þu scealt halgian hired þinne sete sigores tacn soþ on gehwilcne wæpnedcynnes gif þu wille on me hlaford habban oþþe holdne freond þinum fromcynne  ic þæs folces beo hyrde and healdend gif ge hyraþ me breostgehygdum and bebodu willaþ min fullian  sceal monna gehwilc þære cneorisse cildisc wesan wæpnedcynnes þæs þe on woruld cymþ ymb seofon niht sigores tacne geagnod me oþþe of eorþan þurh feondscipe feor adæled adrifen from duguþum  doþ swa ic hate  ic eow treowige gif ge þæt tacen gegaþ soþgeleafan  þu scealt sunu agan bearn be bryde þinre þone sculon burhsittende ealle isaac hatan  ne þearf þe þæs eaforan sceomigan ac ic þam magorince mine sylle godcunde gife gastes mihtum freondsped fremum  he onfon sceal blisse minre and bletsunge lufan and lisse  of þam leodfruman brad folc cumaþ bregowearda fela rofe arisaþ rices hyrdas woruldcyningas wide mære   abraham þa ofestum legde hleor on eorþan and mid hucse bewand þa hleoþorcwydas on hige sinum modgeþance  he þæs mældæges self ne wende þæt him sarra bryd blondenfeax bringan meahte on woruld sunu  wiste gearwe þæt þæt wif huru wintra hæfde efne c geteled rimes  he þa metode oncwæþ missarum frod   lifge ismael larum swilce þeoden þinum and þe þanc wege heardrædne hyge heortan strange to dreoganne dæges and nihtes wordum and dædum willan þinne   him þa fægere frea ælmihtig ece drihten andswarode   þe sceal wintrum frod on woruld bringan sarra sunu soþ forþ gan wyrd æfter þissum wordgemearcum  ic ismael estum wille bletsian nu swa þu bena eart þinum frumbearne þæt feorhdaga on woruldrice worn gebide tanum tudre  þu þæs tiþa beo  hwæþre ic isace eaforan þinum geongum bearne þam þe gen nis on woruld cumen willa spedum dugeþa gehwilcre on dagum wille swiþor stepan and him soþe to modes wære mine gelæstan halige higetreowa and him hold wesan   abraham fremede swa him se eca bebead sette friþotacen be frean hæse on his selfes sunu heht þæt segn wegan heah gehwilcne þe his hina wæs wæpnedcynnes wære gemyndig gleaw on mode þa him god sealde soþe treowa and þa seolf onfeng torhtum tacne  a his tir metod domfæst cyning dugeþum iecte on woruldrice  he him þæs worhte to siþþan he on fære furþum meahte his waldendes willan fremman  þa þæt wif ahloh wereda drihtnes nalles glædlice ac heo gearum frod þone hleoþorcwyde husce belegde on sefan swiþe  soþ ne gelyfde þæt þære spræce sped folgode  þa þæt gehyrde heofona waldend þæt on bure ahof bryd abrahames hihtleasne hleahtor þa cwæþ halig god   ne wile sarran soþ gelyfan wordum minum  sceal seo wyrd swa þeah forþ steallian swa ic þe æt frymþe gehet  soþ ic þe secge on þas sylfan tid of idese biþ eafora wæcned  þonne ic þas ilcan oþre siþe wic gesece þe beoþ wordgehat min gelæsted  þu on magan wlitest þin agen bearn abraham leofa   gewiton him þa ædre ellorfuse æfter þære spræce spedum feran of þam hleoþorstede halige gastas lastas legdon him wæs lothes mæg sylfa on gesiþþe oþþæt hie on sodoman weallsteape burg wlitan meahton  gesawon ofer since salo hlifian reced ofer readum golde  ongan þa rodera waldend arfæst wiþ abraham sprecan sægde him unlytel spell   ic on þisse byrig bearhtm gehyre synnigra cyrm swiþe hludne ealogalra gylp yfele spræce werod under weallum habban  forþon wærlogona sint folces firena hefige  ic wille fandigan nu mago ebrea hwæt þa men don gif hie swa swiþe synna fremmaþ þeawum and geþancum swa hie on þweorh sprecaþ facen and inwit  þæt sceal fyr wrecan swefyl and sweart lig sare and grimme hat and hæste hæþnum folce   weras basnedon witelaces wean under weallum and heora wif somed  duguþum wlance drihtne guldon god mid gnyrne oþþæt gasta helm lifes leohtfruma leng ne wolde torn þrowigean ac him to sende stiþmod cyning strange twegen aras sine þa on æfentid siþe gesohton sodoma ceastre  hie þa æt burhgeate beorn gemitton sylfne sittan sunu arones þæt þam gleawan were geonge þuhton men for his eagum  aras þa metodes þeow gastum togeanes gretan eode cuman cuþlice cynna gemunde riht and gerisno and þam rincum bead nihtfeormunge  him þa nergendes æþele ærendran andswarodon   hafa arna þanc þara þe þu unc bude  wit be þisse stræte stille þencaþ sæles bidan siþþan sunnan eft forþ to morgen metod up forlæt   þa to fotum loth þam giestum hnah and him georne bead reste and gereorda and his recedes hleow and þegnunge  hie on þanc curon æþelinges est eodon sona swa him se ebrisca eorl wisade in undor edoras  þær him se æþela geaf gleawferhþ hæle giestliþnysse fægre on flette oþþæt forþgewat æfenscima  þa com æfter niht on last dæge  lagustreamas wreah þrym mid þystro þisses lifes sæs and sidland  comon sodomware geonge and ealde gode unleofe corþrum miclum cuman acsian þæt hie behæfdon herges mægne loth mid giestum  heton lædan ut of þam hean hofe halige aras weras to gewealde wordum cwædon þæt mid þam hæleþum hæman wolden unscomlice arna ne gymden  þa aras hraþe se þe oft ræd ongeat loth on recede eode lungre ut spræc þa ofer ealle æþelinga gedriht sunu arones snytra gemyndig   her syndon inne unwemme twa dohtor mine  doþ swa ic eow bidde ne can þara idesa owþer gieta þurh gebedscipe beorna neawest and geswicaþ þære synne  ic eow sylle þa ær ge sceonde wiþ gesceapu fremmen ungifre yfel ylda bearnum  onfoþ þæm fæmnum lætaþ friþ agon gistas mine þa ic for gode wille gemundbyrdan gif ic mot for eow   him þa seo mænigeo þurh gemæne word arlease cyn andswarode   þis þinceþ gerisne and riht micel þæt þu þe aferige of þisse folcsceare  þu þas werþeode wræccan laste freonda feasceaft feorran gesohtest wineþearfende  wilt þu gif þu most wesan usser her aldordema leodum lareow   þa ic on lothe gefrægn hæþne heremæcgas handum gripan faum folmum  him fylston wel gystas sine and hine of gromra þa cuman arfæste clommum abrugdon in under edoras and þa ofstlice anra gehwilcum ymbstandendra folces sodoma fæste forsæton heafodsiena  wearþ eal here sona burhwarena blind  abrecan ne meahton reþemode reced æfter gistum swa hie fundedon ac þær frome wæron godes spellbodan  hæfde gistmægen stiþe strengeo styrnde swiþe werode mid wite  spræcon wordum þa fæle freoþoscealcas fægre to lothe   gif þu sunu age oþþe swæsne mæg oþþe on þissum folcum freond ænigne eac þissum idesum þe we her on wlitaþ alæde of þysse leodbyrig þa þe leofe sien ofestum miclum and þin ealdor nere þy læs þu forweorþe mid þyssum wærlogan  unc hit waldend heht for wera synnum sodoma and gomorra sweartan lige fyre gesyllan and þas folc slean cynn on ceastrum mid cwealmþrea and his torn wrecan  þære tide is neah geþrungen  gewit þu nergean þin feorh foldwege  þe is frea milde   him þa ædre loth andswarode   ne mæg ic mid idesum aldornere mine swa feor heonon feþegange siþe gesecan  git me sibblufan and freondscipe fægre cyþaþ treowe and hyldo tiþiaþ me  ic wat hea burh her ane neah lytle ceastre  lyfaþ me þær are and reste þæt we aldornere on sigor up secan moten  gif git þæt fæsten fyre willaþ steape forstandan on þære stowe we gesunde magon sæles bidan feorh generigan   him þa freondlice englas arfæste andswaredon   þu scealt þære bene nu þu ymb þa burh sprycest tiþa weorþan  teng recene to þam fæstenne  wit þe friþe healdaþ and mundbyrde  ne moton wyt on wærlogum wrecan torn godes swebban synnig cynn ær þon þu on sægor þin bearn gelæde and bryd somed   þa onette abrahames mæg to þam fæstenne  feþe ne sparode eorl mid idesum ac he ofstum forþ lastas legde oþþæt he gelædde bryd mid bearnum under burhlocan in sægor his  þa sunne up folca friþcandel furþum eode þa ic sendan gefrægn swegles aldor swefl of heofnum and sweartne lig werum to wite weallende fyr þæs hie on ærdagum drihten tyndon lange þrage  him þæs lean forgeald gasta waldend  grap heahþrea on hæþencynn  hlynn wearþ on ceastrum cirm arleasra cwealmes on ore laþan cynnes  lig eall fornam þæt he grenes fond goldburgum in swylce þær ymbutan unlytel dæl sidre foldan geondsended wæs bryne and brogan  bearwas wurdon to axan and to yslan eorþan wæstma efne swa wide swa þa witelac reþe geræhton rum land wera  strudende fyr steapes and geapes swogende leg forswealh eall geador þæt on sodoma byrig secgas ahton and on gomorra  eall þæt god spilde frea mid þy folce  þa þæt fyrgebræc leoda lifgedal lothes gehyrde bryd on burgum under bæc beseah wiþ þæs wælfylles  us gewritu secgaþ þæt heo on sealtstanes sona wurde anlicnesse  æfre siþþan se monlica þæt is mære spell stille wunode þær hie strang begeat wite þæs heo wordum wuldres þegna hyran ne wolde  nu sceal heard and steap on þam wicum wyrde bidan drihtnes domes hwonne dogora rim woruld gewite  þæt is wundra sum þara þe geworhte wuldres aldor  him þa abraham gewat ana gangan mid ærdæge þæt he eft gestod þær wordum ær wiþ his waldend spræc frod frumgara  he geseah from foldan up wide fleogan wælgrimne rec  hie þæs wlenco onwod and wingedrync þæt hie firendæda to frece wurdon synna þriste soþ ofergeaton drihtnes domas and hwa him dugeþa forgeaf blæd on burgum  forþon him brego engla wylmhatne lig to wræce sende  waldend usser gemunde wærfæst þa abraham arlice swa he oft dyde leofne mannan  loth generede mæg þæs oþres þa seo mænegeo forwearþ  ne dorste þa dædrof hæle for frean egesan on þam fæstenne leng eardigean ac him loth gewat of byrig gangan and his bearn somed wælstowe fyrr wic sceawian oþþæt hie be hliþe heare dune eorþscræf fundon  þær se eadega loth wærfæst wunode waldende leof dægrimes worn and his dohtor twa  hie dydon swa  druncnum eode seo yldre to ær on reste heora bega fæder  ne wiste blondenfeax hwonne him fæmnan to bryde him bu wæron on ferhþcofan fæste genearwod mode and gemynde þæt he mægþa siþ wine druncen gewitan ne meahte  idesa wurdon eacne eaforan brohtan willgesweostor on woruld sunu heora ealdan fæder  þara æþelinga modor oþerne moab nemde lothes dohter seo on life wæs wintrum yldre  us gewritu secgeaþ godcunde bec þæt seo gingre hire agen bearn ammon hete  of þam frumgarum folces unrim þrymfæste twa þeoda awocon  oþre þara mægþa moabitare eorþbuende ealle hataþ widmære cynn oþre weras nemnaþ æþelinga bearn ammonitare  gewat him þa mid bryde broþor arones under abimelech æhte lædan mid his hiwum  hæleþum sægde þæt sarra his sweostor wære abraham wordum bearh his aldre þy he wiste gearwe þæt he winemaga on folce lyt freonda hæfde  þa se þeoden his þegnas sende heht hie bringan to him selfum  þa wæs ellþeodig oþre siþe wif abrahames from were læded on fremdes fæþm  him þær fylste þa ece drihten swa he oft dyde nergend usser  com nihtes self þær se waldend læg wine druncen  ongan þa soþcyning þurh swefn sprecan to þam æþelinge and him yrre hweop   þu abrahames idese gename bryde æt beorne  þe abregdan sceal for þære dæde deaþ of breostum sawle þine   him symbelwerig sinces brytta þurh slæp oncwæþ   hwæt þu æfre engla þeoden þurh þin yrre wilt aldre lætan heah beheowan þæne þe her leofaþ rihtum þeawum biþ on ræde fæst modgeþance and him miltse to þe seceþ  me sægde ær þæt wif hire wordum selfa unfricgendum þæt heo abrahames sweostor wære  næbbe ic synne wiþ hie facna ænig gefremed gena   him þa ædre eft ece drihten soþfæst metod þurh þæt swefn oncwæþ   agif abrahame idese sine wif to gewealde gif þu on worulde leng æþelinga helm aldres recce  he is god and gleaw mæg self wiþ god sprecan geseon sweglcyning  þu sweltan scealt mid feo and mid feorme gif þu þam frumgaran bryde wyrnest  he abiddan mæg gif he ofstum me ærendu wile þeawfæst and geþyldig þin abeodan þæt ic þe lissa lifigendum giet on dagum læte duguþa brucan sinces gesundne   þa slæpe tobrægd forht folces weard  heht him fetigean to gesprecan sine spedum sægde eorlum abimeleh egesan geþread waldendes word  weras him ondredon for þære dæde drihtnes handa sweng æfter swefne  heht sylf cyning him þa abraham to ofstum miclum  þa reordode rice þeoden   mago ebrea þæs þu me wylle wordum secgean hu geworhte ic þæt siþþan þu usic under abraham þine on þas eþelturf æhta læddest þæt þu me þus swiþe searo renodest  þu ellþeodig usic woldest on þisse folcsceare facne besyrwan synnum besmitan sægdest wordum þæt sarra þin sweostor wære lices mæge woldest laþlice þurh þæt wif on me wrohte alecgean ormæte yfel  we þe arlice gefeormedon and þe freondlice on þisse werþeode wic getæhton land to lissum  þu us leanast nu unfreondlice fremena þancast   abraham þa andswarode   ne dyde ic for facne ne for feondscipe ne for wihte þæs ic þe wean uþe  ac ic me gumena baldor guþbordes sweng leodmagum feor lare gebearh siþþan me se halga of hyrde frean mines fæder fyrn alædde  ic fela siþþan folca gesohte wina uncuþra and þis wif mid me freonda feasceaft  ic þæs færes a on wenum sæt hwonne me wraþra sum ellþeodigne aldre beheowe se þe him þas idese eft agan wolde  forþon ic wigsmiþum wordum sægde þæt sarra min sweostor wære æghwær eorþan þær wit earda leas mid wealandum winnan sceoldon  ic þæt ilce dreah on þisse eþyltyrf siþþan ic þina þeoden mæra mundbyrde geceas  ne wæs me on mode cuþ hwæþer on þyssum folce frean ælmihtiges egesa wære þa ic her ærest com  forþon ic þegnum þinum dyrnde and sylfum þe swiþost micle soþan spræce þæt me sarra bryde laste beddreste gestah   þa ongan abimæleh abraham swiþan woruldgestreonum and him his wif ageaf  sealde him to bote þæs þe he his bryd genam gangende feoh and glæd seolfor and weorcþeos  spræc þa wordum eac to abrahame æþelinga helm   wuna mid usic and þe wic geceos on þissum lande þær þe leofost sie eþelstowe þe ic agan sceal  wes us fæle freond we þe feoh syllaþ   cwæþ þa eft raþe oþre worde to sarran sinces brytta   ne þearf þe on edwit abraham settan þin freadrihten þæt þu flettpaþas mæg ælfscieno mine træde ac him hygeteonan hwitan seolfre deope bete  ne ceara incit duguþa of þisse eþyltyrf ellor secan winas uncuþe ac wuniaþ her   abraham fremede swa hine his aldor heht onfeng freondscipe be frean hæse lufum and lissum  he wæs leof gode  forþon he sibbe gesælig dreah and his scippende under sceade gefor hleowfeþrum þeaht her þenden lifde  þa gien wæs yrre god abimelehe for þære synne þe he wiþ sarrai and wiþ abrahame ær gefremede þa he gedælde him deore twa wif and wæpned  he þæs weorc gehleat frecne wite  ne meahton freo ne þeowe heora bregoweardas bearnum ecan monrim mægeþ ac him þæt metod forstod oþþæt se halga his hlaforde abraham ongan arna biddan ecne drihten  him engla helm getigþode tuddorsped onleac folccyninge freora and þeowra wera and wifa  let weaxan eft heora rimgetel rodora waldend ead and æhta  ælmihtig wearþ milde on mode moncynnes weard abimeleche swa hine abraham bæd  þa com feran frea ælmihtig to sarrai swa he self gecwæþ waldend usser hæfde wordbeot leofum gelæsted lifes aldor eaforan and idese  abrahame woc bearn of bryde þone brego engla ær þy magotudre modor wære eacen be eorle isaac nemde  hine abraham on mid his agene hand beacen sette swa him bebead metod wuldortorht ymb wucan þæs þe hine on woruld to moncynne modor brohte  cniht weox and þag swa him cynde wæron æþele from yldrum  abraham hæfde wintra hundteontig þa him wif sunu on þanc gebær  he þæs þrage bad siþþan him ærest þurh his agen word þone dægwillan drihten bodode  þa seo wyrd gewearþ þæt þæt wif geseah for abrahame ismael plegan þær hie æt swæsendum sæton bu tu halig on hige and heora hiwan eall druncon and drymdon  þa cwæþ drihtlecu mæg bryd to beorne   forgif me beaga weard min swæs frea hat siþian agar ellor and ismael lædan mid hie  ne beoþ we leng somed willum minum gif ic wealdan mot  næfre ismael wiþ isace wiþ min agen bearn yrfe dæleþ on laste þe þonne þu of lice aldor asendest   þa wæs abrahame weorce on mode þæt he on wræc drife his selfes sunu þa com soþ metod freom on fultum wiste ferhþ guman cearum on clommum  cyning engla spræc to abrahame ece drihten   læt þe aslupan sorge of breostum modgewinnan and mægeþ hire bryde þinre  hat bu tu aweg agar feran and ismael cniht of cyþþe  ic his cynn gedo brad and bresne bearna tudre wæstmum spedig swa ic þe wordum gehet   þa se wer hyrde his waldende draf of wicum dreorigmod tu idese of earde and his agen bearn  sweotol is and gesene þæt þe soþ metod on gesiþþe is swegles aldor se þe sigor seleþ snytru mihtum and þin mod trymeþ godcundum gifum  forþon þe giena speow þæs þu wiþ freond oþþe feond fremman ongunne wordum oþþe dædum  waldend scufeþ frea on forþwegas folmum sinum willan þinne  þæt is wide cuþ burhsittendum  ic þe bidde nu wine ebrea wordum minum þæt þu tilmodig treowa selle wæra þina þæt þu wille me wesan fæle freond fremena to leane þara þe ic to duguþum þe gedon hæbbe siþþan þu feasceaft feorran come on þas werþeode wræccan laste  gyld me mid hyldo þæt ic þe hneaw ne wæs landes and lissa  wes þissum leodum nu and mægburge minre arfæst gif þe alwalda ure drihten scirian wille se þe gesceapu healdeþ þæt þu randwigum rumor mote on þisse folcsceare frætwa dælan modigra gestreon mearce settan   þa abraham abimelehe wære sealde þæt he wolde swa  siþþan wæs se eadega eafora þares in filistea folce eardfæst leod ebrea lange þrage feasceaft mid fremdum  him frea engla wic getæhte þæt weras hataþ burhsittende bersabea lond  þær se halga heahsteap reced burh timbrede and bearo sette weobedd worhte and his waldende on þam glædstede gild onsægde lac geneahe þam þe lif forgeaf gesæliglic swegle under  þa þæs rinces se rica ongan cyning costigan cunnode georne hwilc þæs æþelinges ellen wære stiþum wordum spræc him stefne to   gewit þu ofestlice abraham feran lastas lecgan and þe læde mid þin agen bearn  þu scealt isaac me onsecgan sunu þinne sylf to tibre  siþþan þu gestigest steape dune hrincg þæs hean landes þe ic þe heonon getæce up þinum agnum fotum þær þu scealt ad gegærwan bælfyr bearne þinum and blotan sylf sunu mid sweordes ecge and þonne sweartan lige leofes lic forbærnan and me lac bebeodan   ne forsæt he þy siþe ac sona ongann fysan to fore  him wæs frean engla word ondrysne and his waldend leof  þa se eadga abraham sine nihtreste ofgeaf  nalles nergendes hæse wiþhogode ac hine se halga wer gyrde grægan sweorde cyþde þæt him gasta weardes egesa on breostum wunode  ongan þa his esolas bætan gamolferhþ goldes brytta heht hine geonge twegen men mid siþian  mæg wæs his agen þridda and he feorþa sylf  þa he fus gewat from his agenum hofe isaac lædan bearn unweaxen swa him bebead metod  efste þa swiþe and onette forþ foldwege swa him frea tæhte wegas ofer westen oþþæt wuldortorht dæges þriddan up ofer deop wæter ord aræmde  þa se eadega wer geseah hlifigan hea dune swa him sægde ær swegles aldor  þa abraham spræc to his ombihtum   rincas mine restaþ incit her on þissum wicum  wit eft cumaþ siþþan wit ærende uncer twega gastcyninge agifen habbaþ   gewat him þa se æþeling and his agen sunu to þæs gemearces þe him metod tæhte wadan ofer wealdas  wudu bær sunu fæder fyr and sweord  þa þæs fricgean ongann wer wintrum geong wordum abraham   wit her fyr and sweord frea min habbaþ  hwær is þæt tiber þæt þu torht gode to þam brynegielde bringan þencest   abraham maþelode hæfde on an gehogod þæt he gedæde swa hine drihten het   him þæt soþcyning sylfa findeþ moncynnes weard swa him gemet þinceþ   gestah þa stiþhydig steape dune up mid his eaforan swa him se eca bebead þæt he on hrofe gestod hean landes on þære stowe þe him se stranga to wærfæst metod wordum tæhte  ongan þa ad hladan æled weccan and gefeterode fet and honda bearne sinum and þa on bæl ahof isaac geongne and þa ædre gegrap sweord be gehiltum wolde his sunu cwellan folmum sinum fyre scencan mæges dreore  þa metodes þegn ufan engla sum abraham hlude stefne cygde  he stille gebad ares spræce and þam engle oncwæþ  him þa ofstum to ufan of roderum wuldorgast godes wordum mælde   abraham leofa ne sleah þin agen bearn ac þu cwicne abregd cniht of ade eaforan þinne  him an wuldres god  mago ebrea þu medum scealt þurh þæs halgan hand heofoncyninges soþum sigorleanum selfa onfon ginfæstum gifum  þe wile gasta weard lissum gyldan þæt þe wæs leofre his sibb and hyldo þonne þin sylfes bearn   ad stod onæled  hæfde abrahame metod moncynnes mæge lothes breost geblissad þa he him his bearn forgeaf isaac cwicne  þa se eadega bewlat rinc ofer exle and him þær rom geseah unfeor þanon ænne standan broþor arones brembrum fæstne  þone abraham genam and hine on ad ahof ofestum miclum for his agen bearn  abrægd þa mid þy bille brynegield onhread reccendne weg rommes blode onbleot þæt lac gode sægde leana þanc and ealra þara sælþa þe he him siþ and ær gifena drihten forgifen hæfde  